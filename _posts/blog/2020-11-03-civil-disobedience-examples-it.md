---
lang: it
title: "15 casi di disobbedienza civile (che hanno fatto la differenza) "
author: Caroline Grebbell
slug: civil-disobedience-examples
date: 2020-11-03 13:36
published: true
categories:
  - blog
image: /assets/uploads/2b72b0c1-83aa-4ae0-8414-fce9c9c1ea0d.jpg
seoImage: /assets/uploads/2b72b0c1-83aa-4ae0-8414-fce9c9c1ea0d.jpg
seoTitle: "15 casi di disobbedienza civile (che hanno fatto la differenza) "
seoDescription: "Refusing to my comply with laws seems like a drastic measure.
  But these 15 examples of civil disobedience show that doing so can be a
  crucial driver of important social change. "
---
> *Credere in qualcosa non é sufficiente. Per ottenere dei cambiamenti, bisogna essere disposti a prendere posizione per difendere ciò in cui si crede.* 
>
> *\- Edward Snowden* 

La situazione sembra disperata, e ogni speranza sembra essere scomparsa.

La nostra generazione non è certo la prima a confrontarsi con questo
dilemma. La storia può indicarci altri individui afflitti dallo stesso
problema. Persone comuni che di fronte ad ingiustizie di ogni genere hanno
osato agire, sfidando l'autorità.

Abbiamo il diritto e l' obbligo morale di protestare di fronte a casi di
ingiustizia politica, economica o sociale. Molti diritti che oggi diamo per
scontati - come i diritti umani, i diritti delle donne, i diritti dei
lavoratori - sono stati ottenuti in seguito ad attività di protesta.

Implementare cambiamenti è sempre stato difficile, ma dobbiamo ricordare che
è possibile.

## Cos'è la disobbedienza civile?

Il termine disobbedienza civile identifica il rifiuto attivo e non violento
di certe disposizioni governative: un modo per segnalare che i cittadini
sono disposti ad infrangere la legge per opporsi a misure percepite come
ingiuste.

L'obiettivo di un'azione di disobbedienza civile è quello di interrompere la
quotidianità ed attirare l'attenzione generale, scatenando dibattiti sulla
necessità di cambiare in modo radicale e progressivo alcuni elementi della
nostra società e del mondo in cui viviamo.

Un'azione di disobbedienza civile non deve necessariamente essere
estrema. Abbiamo tutti il potenziale per essere degli attivisti. Progetti
semplici sono spesso alla base di azioni più grandi, e possono essere
un'ispirazione per chi non sa bene dove convogliare le proprie
preoccupazioni, così da dargli la possibilità di ampliare le proprie
conoscenze ed essere parte attiva del cambiamento a livello globale.

A seguire, vi presentiamo 15 esempi di disobbedienza civile verificatisi
nell'arco del secolo scorso. Dall'azione solitaria di una giovane donna a
Montgomery alle proteste di massa in Scozia e Sudan, tutti questi
manifestanti sono rimasti uniti nella loro richiesta di giustizia e nella
lotta per un mondo migliore.

- - -

## 1. Battaglia per il suffragio universale: Regno Unito, 1928

Considerate il sesso inferiore, le donne non hanno diritto di voto e non
possono partecipare in nessun modo alla vita politica. Ma le donne decidono
di opporsi attivamente a quest'ingiustizia.

### Atti non Parole.

La battaglia per il suffragio femminile (il diritto delle donne al voto) nel
Regno Unito coinvolse gruppi del movimento operaio femminile e l'Unione
Nazionale delle Società per il Suffragio Femminile (NUWSS),
un'organizzazione più moderata. Credendo nel potere della disobbedienza
civile, membri della NUWSS ostacolarono riunioni del Parlamento, si
incatenarono in luoghi pubblici, distribuirono manifesti ed organizzarono
incontri informativi e seminari.

L'organizzazione militante Unione Femminile Politica e Sociale (WSPU) era
invece pronta ad usare qualsiasi mezzo necessario, incluse azioni dirette e
spesso violente.

Molte Suffragette continuarono la loro azione di protesta anche dopo essere
state arrestate attraverso [scioperi della
fame](https://www.historyextra.com/period/edwardian/cat-mouse-force-feeding-suffragettes-hunger-strike/).

Le Suffragette sono spesso ritratte come donne benestanti: eppure, migliaia
di [coraggiose donne membre della classe
operaia](https://www.bl.uk/votes-for-women/articles/women-quite-unknown-working-class-women-in-the-suffrage-movement)
fecero enormi sacrifici per il movimento, dovendo spesso affrontare
punizioni più severe rispetto alle loro controparti con uno status sociale
più elevato.

Non tutte potevano permettersi questi sacrifici. Molte donne avevano una
famiglia da mantenere, dovendo spesso affrontare turni di lavoro massacranti
in fabbrica o come domestiche oltre alla cura dei figli e della casa.

La Legge sulla Rappresentanza del Popolo del 1918 garantì il diritto di voto
alle donne inglesi sopra ai 30 anni. Il suffragio universale, ossia il
diritto di voto alle donne sopra i 21 anni, come nel caso degli uomini,
venne approvato nel 1928.

La vittoria delle Suffragette in Inghilterra fu resa possibile da anni di
proteste, lotte ed enormi difficoltà. Ogni donna scelse il proprio ruolo, ed
ogni ruolo ebbe la propria importanza.

Le prime donne ad ottenere il diritto di voto furono le Neozelandesi nel
1893. L'Arabia Saudita ha approvato il suffragio femminile nel
[2015](https://www.verdict.co.uk/womens-suffrage-across-world/). Ogni
rivoluzione richiede del tempo, ma ogni cambiamento può avere un impatto
duraturo sul corso della storia umana.

![Ritratto di una
suffragetta](/assets/uploads/d428b3e1-71f9-4fe1-bbfc-ff96e869a681.jpg)

*Leggi per le donne - scritte e approvate da uomini. Dominio Pubblico.*

## 2.Marcia del Sale: India 1930

Costretti a pagare prezzi esorbitanti per un bene di prima necessità come il
sale, migliaia di indiani marciano verso la vittoria e l'indipendenza.

### Il diritto di opporsi al potere

La Tassa sul Sale del 1882 proibiva ai cittadini indiani soggetti alla
dominazione coloniale britannica di estrarre, produrre o vendere sale, un
minerale essenziale per il metabolismo umano in un paese dal clima caldo e
umido come l'India. La legge colpiva soprattutto la popolazione più povera,
che non poteva permettersi di comprare il sale venduto dagli inglesi,
soggetto a forti tassazioni. I trasgressori venivano arrestati.

Il [Mahatma
Gandhi](https://www.weforum.org/agenda/2019/10/mahatma-gandhi-150-anniversary-of-birth/)
lasciò il suo ashram a Sabarmati il 12 Marzo 1930 con 78 persone al seguito,
che ben presto divennero decine di migliaia, per intraprendere una marcia
[di 240
miglia](https://scholarblogs.emory.edu/postcolonialstudies/2014/06/20/gandhis-salt-march-to-dandi/)
verso il Mare Arabico.

Il gesto simbolico di raccogliere un pugno di sale dal terreno compiuto dal
Gandhi il 6 aprile nella città costiera di Dandi rappresentava un'aperta
violazione della legge britannica. Gandhi aveva mobilitato il satyagrahi,
una filosofia di ostruzionismo non violento.

Migliaia di indiani seguirono l'esempio di Gandhi all'interno del Movimento
di Disobbedienza Civile attraverso la raccolta e la compravendita "illegale"
di sale in tutto il paese. 60,000 manifestanti vennero arrestati, compreso
lo stesso Gandhi, contribuendo ad informare l'opinione pubblica
internazionale sulla situazione in India.

La Marcia del Sale (e il successivo Movimento di Disobbedienza Civile) colpì
l'Impero Britannico alle fondamenta e rappresentò un momento di svolta nel
percorso verso l'indipendenza, raggiunta nel 1947. Fu un semplice atto di
disobbedienza civile di grande portata e risonanza, sostenuto da individui
con il coraggio e la convinzione di opporsi ad una potenza mondiale.

![Gandhi raccoglie una manciata di sale sulla costa del
Gujarat](/assets/uploads/7b1b080b-8704-440c-971a-0a24c02735a2.jpg)

*Gandhi raccoglie una manciata di sale sulla costa del Gujarat. Aprile 1930. Foto di dominio pubblico.*

## 3. Lotta alla segregazione razziale: USA 1955-56

Quando una ragazza afroamericana viene costretta a cedere il proprio posto
ad una donna bianca, gli abolizionisti le danno la forza di non muoversi.

### La storia mi tenne incollata al mio posto

All'età di 15 anni, la studentessa [Claudette
Colvin](https://www.youtube.com/watch?v=V3NvXzFOb6w) fu la prima donna
afroamericana a rifiutarsi di cedere il proprio posto ad una donna bianca su
un autobus nella città di Montgomery, in Alabama.

Colvin dichiarò di aver avvertito la presenza delle abolizioniste [Harriet
Tubman](https://www.womenshistory.org/education-resources/biographies/harriet-tubman)
e [Sojourner Truth](https://www.youtube.com/watch?v=q-HfiryNoXY) che la
incoraggiarono a non muoversi. Venne allontanata a forza dal mezzo e
sottoposta ad attacchi sessisti e razzisti prima di essere arrestata e
confinata in una prigione per adulti.

A seguito dell'arresto di [Rosa
Parks](https://www.womenshistory.org/education-resources/biographies/rosa-parks)
nove mesi più tardi per lo stesso motivo, il Women’s Political Council
(WPC), un'organizzazione di donne afroamericane impegnate nel movimento per
i diritti civili, distribuì 50,000 volantini con lo scopo di boicottare il
sistema dei trasporti di Montgomery. Non appena la notizia cominciò a
circolare, molti leader afroamericani di Montgomery si offrirono di
appoggiare la causa.

Dal 5 dicembre 1955 al 20 dicembre 1956, circa 40,000 afroamericani
rifiutarono di prendere un autobus a Montgomery. Alcuni scelsero di
spostarsi a piedi e altri organizzarono programmi di carpooling, mentre i
tassisti afroamericani locali offrirono i propri servizi allo stesso prezzo
di un biglietto dell'autobus.

I manifestanti erano pronti a continuare finchè l'amministrazione cittadina
non avesse soddisfatto le loro richieste, che comprendevano la richiesta di
assumere guidatori di autobus afroamericani e garantire una politica di
"primo arrivato, primo seduto". Alla fine, un gruppo di donne di Montgomery
portò il caso di fronte al Tribunale Distrettuale nel tentativo di abolire
completamente le leggi segregazioniste.

Nel dicembre 1956, la Corte Suprema dichiarò anticostituzionale la
segregazione razziale a bordo degli autobus urbani (non di quelli
interstatali). Il processo, che terminò il boicottaggio, fu in parte
costruito sulla testimonianza di [Claudette
Colvin](https://www.npr.org/2009/03/15/101719889/before-rosa-parks-there-was-claudette-colvin?t=1593952359137).

Seguirono numerose altre azioni di massa, come [i Viaggiatori per la
Libertà](https://www.nytimes.com/2020/07/18/us/politics/freedom-riders-john-lewis-work.html)
nel 1961, e [La Crociata dei Bambini di
Birmingham](https://www.washingtonpost.com/news/retropolis/wp/2018/02/20/children-have-changed-america-before-braving-fire-hoses-and-police-dogs-for-civil-rights/),
1963, in cui centinaia di manifestanti furono brutalmente attaccati ed
arrestati.

La segregazione razziale venne ufficialmente abolita solo nel 1964, quando
le [leggi Jim
Crow](https://www.history.com/topics/early-20th-century-us/jim-crow-laws)
vennero revocate dal Civil Rights Act.

## 4. L'abbandono di Wave Hill: Australia 1966-1975

Duecento persone si trasferiscono nella loro terra ancestrale, lasciandosi
alle spalle anni di abusi, e rifiutano di andarsene, lottando perchè la
popolazione indigena si veda restituita la propria terra.

### Senza la nostra terra non siamo niente

L'anziana guida della tribù Gurindji [Vincent
Lingiari](https://australianstogether.org.au/discover/australian-history/wave/)
spinse duecento allevatori ad abbandonare la fattoria privata Wave Hill nel
Territorio del Nord per protestare contro i bassi salari, la condizione di
povertà diffusa e [decenni di
abusi](https://www.abc.net.au/news/2016-08-19/the-untold-story-being-the-1966-wave-hill-walk-off/7764524).
Il "gruppo di sfollati" si stabilì a Daguragu, opponendosi a qualsiasi
istanza di abbandonare la zona. La protesta continuò per i successivi sette
anni.

I continui sforzi di Lingiari diedero forza ai manifestanti, che vennero
presto supportati da altri Australiani non aborigeni. Dieci anni dopo, nel
1975, 3300 km quadrati di territorio australiano vennero restituiti alla
tribù Gurindji: fu il primo caso in cui una tribù indigena si vide
riconsegnata la propria terra e aprì la strada alla legislatura per i
diritti sul territorio.

Nel 1976, [la firma della Legge sui Diritti Fondiari degli Aborigeni
(Territorio del
Nord)](https://www.nma.gov.au/defining-moments/resources/aboriginal-land-rights-act#:~:text=In%20December%201976%20the%20federal,traditional%20ownership%20could%20be%20proven.)
permise formalmente alla popolazione indigena di reclamare i propri
territori ancestrali.

Un'azione a sostegno dei diritti dei lavoratori contribuì ad una vittoria
per i diritti sul territorio.

## 5. La sorsata: USA 1966

Quattro uomini entrano in un bar e chiedono da bere, ma lo staff rifiuta di
servirli in quanto gay. I quattro rischiano l'arresto per diffondere la
propria storia.

### Siamo omosessuali

Nella New York del 1966, servire alcolici a clienti omosessuali era
considerato illegale. Con il pretesto di disturbo della quiete pubblica,
operazioni di 'pulizia' cittadine incoraggiavano la chiusura di locali gay e
l'arresto di clienti omosessuali in altri locali. Molti videro la propria
vita distrutta a seguito di queste misure.

[Dick Leitsch](https://makinggayhistory.com/podcast/dick-leitsch/), una
figura centrale nella lotta per i diritti gay, e tre suoi amici membri della
[Mattachine
Society](https://www.magellantv.com/articles/the-mattachine-society-lgbtq-history)—John
Timmins, Randy Wicker and CraigRodwell—entrarono nel Julius’ bar a Greenwich
Village, dichiararono apertamente di essere omosessuali e ordinarono da
bere. Questa viene considerata la prima azione organizzata di disobbedienza
civile a opera della comunità gay.

Lo staff rifiutò di servirli e l'incidente ricevette ampia copertura
mediatica. Nel giro di un anno, il tribunale dello stato di New York pose
fine alla pratica di revocare la licenza di servire alcolici con l'accusa di
favorire la comunità gay, aprendo così la strada alla nascita dei primi gay
bar ufficiali.

Le successive azioni di Leitsch contribuirono a porre fine alle pratiche di
arresto indiscriminato a seguito di accuse basate esclusivamente sulla
testimonianza della polizia.

![Dick Leitsch,
1966](/assets/uploads/fa9c2130-8fbe-420c-9e65-6c41d81a2eea.jpg)

*Dick Leitsch, 1966. Fotografo sconosciuto.*

Ispirato dai sit-in di protesta contro la segregazione razziale presso
alcune tavole calde, questo è un esempio perfetto di come le azioni non
violente di quattro individui coraggiosi contribuirono a grandi cambiamenti
sociali e a trasformare l'opinione pubblica.

## 6: Le proteste di Marina-Culebra: Porto Rico 1970

Mentre una superpotenza mondiale attacca una minuscola isola a colpi di
bombe e proiettili, i cittadini rifiutano di arrendersi e continuano a
lottare per la propria terra.

### Culebra deve restare Culebra

Nel 1970, gli abitanti dell'isola di
[Culebra](https://nvdatabase.swarthmore.edu/content/puerto-ricans-expel-united-states-navy-culebra-island-1970-1974)
organizzarono una serie di proteste contro la Marina degli Stati Uniti, che
usava l'isola come zona di addestramento militare.

2000 dei 7000 ettari della superficie dell'isola erano stati espropriati
dalla Marina per essere utilizzati come zona di prova di
bombardamento. Inoltre, un'area di tre miglia intorno all'isola era stata
dichiarata ad accesso vietato, di fatto imprigionando i 700 abitanti
dell'isola. Le tradizionali attività di pesca furono rese praticamente
impossibili, e ogni forma di allevamento doveva essere condotta su
territorio di proprietà della Marina.

Alcuni servizi della rivista
[LIFE](https://books.google.ca/books?id=lVUEAAAAMBAJ&lpg=PA1&pg=PA40-IA5#v=onepage&q&f=false)
menzionano "gli scricchiolii di bombe da oltre 500 kg, i gemiti degli aerei,
i continui spari e il rimbombo dell'artiglieria navale". Secondo i
manifestanti, le missioni di bombardamento, che potevano essere condotte
sette giorni su sette, avevano ridotto Culebra in uno ‘[stato
pietoso](https://voices.revealdigital.org/?a=d&d=BCHDEAIG19710301.1.4&e=-------en-20--1--txt-txIN---------------1).’

I manifestanti continuarono a sostenere il loro diritto di occupare l'intera
isola, e in soli tre giorni costruirono una cappella sulla Flamingo Beach,
una della principali zone di esercitazione. L'esercito ordinò loro di
abbandonare la spiaggia, ma i manifestanti rifiutarono, e sei di loro
vennero arrestati. Una settimana dopo, la marina distrusse la cappella.

I manifestanti continuarono ad occupare zone ad accesso limitato, compresa
la stessa Flamingo Beach, rimanendo sul posto per settimane. Gli abitanti
dell'isola si accamparono sui territori di proprietà della Marina, che
vennero anche usati per la costruzione di campi sportivi e cimiteri.

Il presidente del Partito Indipendentista di Porto Rico e uno dei leader
delle proteste Rubén Berríos fu condannato a tre mesi di carcere a Porto
Rico insieme ad altri tredici attivisti per disobbedienza civile e
violazione di proprietà privata.

Nel 1974, tutti i partiti politici di Porto Rico chiesero apertamente alla
Marina statunitense di cessare le esercitazioni e abbandonare l'isola. Dopo
l'intervento del presidente Nixon, la Marina abbandonò finalmente l'isola
nel dicembre del 1975.

Un altro esempio di un manipolo di coraggiosi attivisti uniti
nell'opposizione ad una potenza mondiale.

![Un sentiero nel Parco Forestale di
Pureoa](/assets/uploads/8283bd09-8805-4070-934e-03675d6f5835.jpg)

*Un sentiero nel Parco Forestale di Pureoa, Waikato. Credit: [Buffy May](https://www.flickr.com/people/buffymay37/)*

## 7. I tre manifestanti di Pureora: Nuova Zelanda 1978

Un gruppo di amici attivisti si accampa tra i rami di alberi millenari
mentre sotto di loro ruspe e motoseghe minacciano di distruggevano la
foresta.

### Non c'è altro modo

Negli anni 70, gruppi ambientalisti locali cominciarono a concentrarsi sui
danni inflitti dall'industria del legname in Nuova Zelanda. Rispetto al 19
secolo, il paese aveva perso due terzi delle sue foreste a causa del taglio
e trasporto di legname. A livello mondiale, l'industria del legname in Nuova
Zelanda è responsabile per la produzione dell' 1.1% di legno per la
lavorazione industriale e dell'1.3% di prodotti derivati dallo sfruttamento
delle
[foreste](https://www.mpi.govt.nz/news-and-resources/open-data-and-forecasting/forestry/).

Una petizione con oltre 350 000 firme venne presentata in Parlamento per
chiedere la fine dello sfruttamento intensivo delle foreste e protezione a
livello legale per le foreste locali. Nonostante questo, il governo
autorizzò l'abbattimento della foresta millenaria di Pureora.

Nel primo [sit-in su un
albero](https://www.nzgeo.com/stories/occupy-the-forest/)della storia, gli
attivisti [Steven
King](https://www.nzgeo.com/stories/the-future-of-our-forests/), Shirley
Guildford e altri membri del Native Forest Action Council guidarono le
proteste contro l'abbattimento della foresta di Pureora.

[Gli attivisti si mossero
rapidamente](https://www.pottonandburton.co.nz/wp-content/uploads/2018/10/Fight-for-the-Forest_blad.pdf),
e ottennero il permesso di campeggiare nella foresta. Si arrampicarono su un
gruppo di alberi di totara e chiesero al governo di abbandonare i piani di
sfruttamento di Pureora. I manifestanti occuparono la zona costruendo
piattaforme e case sugli alberi, e rifiutarono di andarsene. Alcuni si
frapposero fisicamente tra gli alberi e le motoseghe. La velocità della loro
reazione si rivelò cruciale nel permettere loro di occupare la zona prima
che le autorità potessero intervenire.

La protesta attirò l'attenzione del governo e della collettività sul
problema della distruzione dell'habitat della foresta, la perdita di
biodiversità e la fragilità degli ecosistemi naturali.

La protesta fu un semplice [atto di disobbedienza
civile](https://teara.govt.nz/en/video/34834/pureora-forest-protest-1978?__cf_chl_jschl_tk__=507533e4ec5a93f62f6460aec03f148bd6db5fc0-1600674528-0-ASu1HWuR6mM_bg86kaZmLLfLEUTyxn141aFxb7XFiGD1J0U8asXePjVVoTQmtiYq7x_AxXQ1k3FWfTY0hD8ZuXEN-wcwzVgL-ahIMFolXZuDWZLfxxCop6hbGCIMo0_qNoxGl310LMWEfQMFOGeqPM6LR7yUUB4TRys4yKr14WEgLb8BIn8kUYtvHEg7Ase6-vHzX-sydwY9BIFDs0JQHvh_a41E2FrcOWJOEJhjL-o_8UN61ek-WsOg9RbqwA2ZRc9OPzEILhqadjB2KEWL2YYc43XqFNUj_kDRLOy3zraj16m-wv8cCSzKVNf3wkeiO9JtvdHuSFcEyVRbHfvHr7E)
intrapreso da un piccolo gruppo di persone consapevoli che petizioni e
lunghi dibattiti non avrebbero fermato ruspe e motoseghe. Il sit-in
incoraggiò il governo a decretare un'interruzione delle attività di
sfruttamento del legname, seguita da un divieto ufficiale a seguito della
creazione del [Parco Forestale di
Pureora](https://www.doc.govt.nz/parks-and-recreation/places-to-go/waikato/places/pureora-forest-park/historic-pureora-forest-park/)
in 1978. È ancora possibile arrampicarsi sulla piattaforma creata in
occasione della protesta.

## 8. No alle attività minerarie tossiche: Estonia 1987

Studenti e scienziati si oppongono ai Sovietici nella lotta contro le grandi
miniere che inquinano il paese e sfruttano i lavoratori.

### Fosforite - no grazie!

Negli anni 60, l'Unione Sovietica cominciò a sfruttare i ricchi depositi di
fosforite in Estonia per produrre fertilizzanti. In questo periodo, le falde
acquifere del paese furono contaminate a seguito di operazioni di
[fracking](https://www.livescience.com/34464-what-is-fracking.html)
(estrazione di petrolio o gas) su larga scala. Il fluido fratturante usato
durante l'estrazione di gas naturale è un cocktail di vari prodotti chimici,
tra cui i [biocidi](https://pubs.acs.org/doi/full/10.1021/es503724k), e i
liquidi contaminati da questo agente fratturante contengono materiali
radioattivi. Le operazioni di fracking rilasciano anche gas tossici che sono
stati collegati ad una maggiore incidenza di difetti congeniti nei neonati,
problemi neurologici e cancro.

Nel 1987, un'emittente televisiva locale rilasciò un servizio sul progetto
dell'Unione Sovietica di aprire un'enorme miniera di fosforite a
[Virumaa](http://www.estonica.org/en/Phosphorite_War/). Il governo sovietico
in Estonia era già stato criticato per la sua mancanza di trasparenza, e la
notizia scatenò un'estesa campagna di protesta nota come la Guerra della
Fosforite.

Inizialmente la censura sovietica si limitò ad oscurare le voci di dissenso,
ma la stampa locale presto si schierò dalla parte dei cittadini supportando
la loro opposizione alla miniera. Membri dell'Accademia Estone delle
Scienze, guidati da Endel Lippmaa, avvertirono della possibile
contaminazione di oltre il 40% delle riserve idriche estoni.

La protesta raggiunse il culmine nella primavera del 1987, quando gli
studenti dell'università di Tartu organizzarono due manifestazioni
pacifiche. Gli attivisti distribuirono cartelli e magliette con lo slogan
"fosforite? No grazie!". Molti musicisti estoni parteciparono alle proteste,
e alcune delle loro canzoni divennero simboli di questa lotta.

Nell' [autunno del
1987](https://books.google.co.uk/books?id=nI73PdnqQlcC&pg=PA20&dq=phosphorite+war&redir_esc=y#v=onepage&q=phosphorite%20war&f=false),
il governo estone raggiunse un compromesso con l'Unione Sovietica e la
costruzione della miniera venne interrotta. Questa fu la prima protesta con
una tale portata nell'Estonia sovietica, che si rivelò fondamentale nel
fomentare la resistenza contro l'Unione Sovietica e ristabilire
l'indipendenza estone nel 1991.

La Guerra della Fosforite fu un momento fondamentale nella storia
ambientalista dell'Estonia. Le proteste contribuirono ad unire la società
estone, dando alla popolazione un rinnovato senso di appartenenza alla
collettività, e a dimostrare il potenziale dell'azione
collettiva. Soprattutto, liberò la popolazione dal terrore.

![‘Non estrarrete nella nostra piccola repubblica! Basta con i vostri
giochi! Ne abbiamo avuto abbastanza!’ Lettera di un manifestante
estone.](/assets/uploads/2212fb71-7066-4a72-9ea9-1f0d0d303c13.jpg)

*‘Non estrarrete nella nostra piccola repubblica! Basta con i vostri giochi! Ne abbiamo avuto abbastanza!’ Lettera di un manifestante estone. Credit: [Triin Tark](http://cultural-opposition.eu/registry/?type=illustration&uri=http://courage.btk.mta.hu/courage/individual/n12811&lang=en).*

## 9. Rifiuto della poll tax: Regno Unito 1989 - 1990

Il Regno Unito si mobilita in massa per combattere un sistema ingiusto messo
in piedi da un nemico comune - il governo britannico.

### Non possiamo pagare! Non vogliamo pagare!

[La poll
tax](https://freedomnews.org.uk/interview-simon-hannah-on-the-fight-to-stop-the-poll-tax/)
(o tassa comunitaria) fu introdotta in Scozia nel 1989, in Inghilterra e in
Galles nel 1990. Si trattava di un'unica tassa forfettaria per ogni adulto,
senza distinzione di reddito.

[Per questo motivo, le famiglie con minor
reddito](https://www.socialist.net/poll-tax-pamphlet-1990.htm) si trovarono
costrette a pagare una tassa più alta rispetto agli elettori più
abbienti. Si sparse presto la voce che il Duca di Westminster e il suo
autista avrebbero dovuto pagare la stessa somma.

Gli scozzesi si opposero duramente alla poll tax a partire dalla sua entrata
in vigore, il 1 aprile 1989, e lottarono a lungo per abolirla.

Il 31 marzo 1990, 50,000 persone marciarono pacificamente attraverso il
centro di Glasgow per protestare contro la poll tax. Un'azione di resistenza
organizzata non permise al consiglio comunale di riscuotere la tassa,
impedendo anche alla polizia di arrestare i trasgressori. Il blocco di
quartieri residenziali e case private da parte di ufficiali nominati dal
tribunale fu una parte cruciale della lotta scozzese.

Manifestanti inglesi e gallesi presero ispirazione dalle proteste in Scozia,
ma i risultati non furono altrettanto pacifici. Una protesta a Londra sfociò
nelle rivolte più violente della storia cittadina dell'ultimo secolo: oltre
340 manifestanti vennero arrestati, 113 feriti.

Margaret Thatcher, primo ministro in carica, fu ampiamente criticata per il
disastro politico e fiscale, e fu costretta a dare le dimissioni. Il suo
successore John Major sostituì la tassa comunitaria con un sistema di tasse
comunali, vale a dire un sistema di tassazione localizzato basato sul valore
di proprietà.

Alla fine del 1990, circa 4 milioni di persone avevano rifiutato di pagare
la poll tax rischiando l'arresto. Questa [protesta
spontanea](https://www.bbc.co.uk/news/uk-38382416), riunì esponenti di ogni
classe sociale. Come altri manifestanti prima di loro, molti videro la
resistenza come l'unica opzione, anche a costo di dover affrontare la
prigione.

Il rifiuto di pagare la tassa paralizzò completamente il sistema.

![Foto di una protesta contro la poll
tax.](/assets/uploads/2b72b0c1-83aa-4ae0-8414-fce9c9c1ea0d.jpg)

*Protesta contro la poll tax. Fotografo sconosciuto.*

## 10. Legge sui brevetti non etici: 1998 - giorni nostri

Grandi corporazioni monopolizzano i brevetti delle sementi nel tentativo di
controllare la nostra alimentazione. In tutto il mondo, coraggiosi
agricoltori si oppongono a questo sistema rischiando la rovina. Ogni piccola
vittoria è importante.

### Salvare i semi è un atto politico

A seguito di una battaglia legale internazionale, agricoltori che hanno
coltivato e condiviso le proprie sementi per migliaia di anni rischiano di
venire giudicati come criminali.

Tre grandi corporazioni dominano tre quarti del [mercato dei semi
globale](https://en.reset.org/knowledge/privatisation-seeds). L'attivista
per l'ambiente e l'agricoltura Vandana Shiva lotta per abrogare leggi non
etiche che privano i contadini del diritto di conservare e scambiare i
propri semi. La sua argomentazione si basa sulla nozione che chi controlla
le nostre risorse di cibo [controlla il
mondo](https://www.youtube.com/watch?v=jEqS6rnoyYc).

Questo porta i contadini a perdere la propria autonomia. Devono per forza
comprare i semi brevettati dalle corporazioni di sementi. I semi
"terminator", per esempio, sono stati geneticamente mofidicati per diventare
sterili dopo il primo raccolto. Oltre a essere molto costosi, richiedono
grandi quantità di pesticidi e fertilizzanti artificiali, tutti prodotti
offerti a caro prezzo dalle stesse corporazioni. Anno dopo anno, i contadini
devono continuare a comprare semi e pesticidi. Quelli che non vengono
[sommersi dai
debiti](https://www.theguardian.com/global-development/gallery/2014/may/05/india-cotton-suicides-farmer-deaths-gm-seeds)
diventano parte della catena produttiva delle corporazioni.

La biodiversità agricola è fondamentale per contrastare molte delle sfide
che dobbiamo affrontare a livello globale, come la comparsa di nuovi tipi di
malattie, gli effetti nefasti del cambiamento climatico e difficoltà
socio-economiche. La capacità di adattamento di un certo tipo di coltura è
sempre stato un elemento importantissimo per la nostra sopravvivenza:
eppure, secondo uno studio della FAO, durante il 20 secolo la biodiversità
agricola è diminuita del 75% a seguito dei processi di privatizzazione e
dell'uso estensivo di monocolture (la coltivazione ininterrotta dello stesso
tipo di pianta nella stessa porzione di territorio).

[La
resistenza](https://www.grain.org/article/entries/5142-seed-laws-that-criminalise-farmers-resistance-and-fightback#1%20making%20seeds%20illegal)
contro la privatizzazione dei semi è presente in tutto il mondo. Molti
contadini hanno continuato a coltivare varietà di semi locali, rischiando
multe e perfino l'arresto. Hanno protestato, scioperato e rifiutato di
arrendersi. Qualche volta sono riusciti a vincere. I loro successi, per
quanto piccoli possano sembrare, hanno avuto un impatto incredibile per gli
individui direttamente coinvolti.

Forse questi agricoltori non riusciranno a cambiare il mondo nell'immediato,
ma con i loro sforzi continueranno a cambiare la propria società, e questo a
sua volta porterà cambiamenti a livello globale.

## 11. Rivolte contadine: Francia 1999

Un allevatore di pecore francese trova un modo simbolico per protestare
contro l'invasione delle multinazionali smantellando un McDonald un mattone
alla volta.

### La lotta contro la McDomination

Nel 1999, José Bové con l'aiuto di 300 sostenitori distrusse un [McDonald in
costruzione](https://www.youtube.com/watch?v=qcLnunXjjTU) a Millau
(Aveyron). Con questa azione simbolica, Bové voleva protestare contro la
globalizzazione e l'ingerenza delle multinazionali che stavano causando la
perdita della sovranità alimentare - vale a dire il diritto ad un
alimentazione sana, variata e adatta al contesto culturale prodotta in modo
sostenibile. L'azione di Bové esprimeva la preoccupazione dei produttori
tradizionali, in Francia come nel resto del mondo.

La protesta di Bové ispirò una nuova generazione di attivisti agricoli,
inserendosi all'interno di un movimento più ampio che si opponeva
all'ingresso in Europa di prodotti e colture geneticamente modificati.

Bové venne citato in giudizio e si presentò al processo a bordo di un carro,
stringendo una forma di formaggio Roquefort. Condannato a tre mesi di
prigione, l'allevatore fu salutato da fragorosi applausi e fu scortato in
carcere da un convoglio di trattori.

Bové scelse di usare tattiche pacifiche di disobbedienza civile per attirare
l'attenzione su gravi problemi sociali e vinse centinaia di sostenitori
accettando di scontare la sua sentenza in carcere. La sua protesta fece
risuonare preoccupazioni diffuse sulla sicurezza alimentare in Francia,
sfidando quella che per molti rappresentava una minaccia all'identità
culturale francese.

Questo allevatore di pecore/attivista fu l'ispiratore di un movimento di
proteste internazionale che coinvolse la Confederation Paysanne, l'
[Associazione per il Supporto dell'Agricoltura
Contadina](https://www.theguardian.com/world/2012/apr/10/france-farming-organic-vegetable-boxes)
e [La Via Campesina](https://viacampesina.org/en), il movimento contadino
internazionale. Queste organizzazioni continuano a lottare per difendere i
diritti umani, compreso il diritto a controllare le proprie risorse
alimentari.

Bové è stato anche uno dei leader del movimento che si battè con successo
per proibire la coltivazione di prodotti OGM in Francia e in Europa. (La
Spagna e il Portogallo sono gli unici paesi europei a coltivare [prodotti
OGM](https://www.newscientist.com/article/dn28283-more-than-half-of-european-union-votes-to-ban-growing-gm-crops/)).
È stato [Membro del Parlamento
Europeo](https://thenaturalfarmer.org/article/jose-bove-and-food-sovereignty-an-interview/)
con il partito dei Verdi dal 2009 al 2019.

![Senzatetto a bordo strada a Siviglia,
Spagna.](/assets/uploads/0eea3184-eae4-4428-bd4a-be6757b377bf.jpg)

*Siviglia 2012. Foto: autore.*

## 12. Resistenza allo sfratto: Spagna 2008 - giorni nostri

I cittadini esercitano il proprio potere opponendosi allo sfratto mentre il
governo e le banche non fanno nulla per aiutare una popolazione in crisi.

### Il governo salva le banche: la PAH salva i cittadini

Tra il 2008 e il 2012, la Spagna vide l'esecuzione di 250,000 ordini di
sfratto, con una media di 184 sfratti al giorno nel 2013.

Organizzazioni che si opponevano agli sfratti, come la Piattaforma per gli
Individui Colpiti da Mutui (PAH) vennero formate a seguito del fallimento da
parte del governo spagnolo di sostenere il diritto di tutti i cittadini
spagnoli a godere di alloggi sicuri ed economicamente accessibili.

La [PAH](https://www.youtube.com/watch?v=TkrM-zBGjBQ) aveva l'obiettivo di
prevenire [gli sfratti di
massa](https://www.smartcitiesdive.com/ex/sustainablecitiescollective/stopping-housing-evictions-spain-cities/112871/)
di decine di milioni di debitori in tutta la Spagna e trasformare case
coperte da mutui in nuclei abitativi economici con una riforma dell'Atto
Ipotecario, che dava alle banche il diritto di richiedere la completa
restituzione di un prestito anche dopo aver ipotecato una proprietà.

La forza di questo movimento si basava sulla sua vasta funzione sociale. I
cittadini partecipavano ad incontri settimanali per ottenere maggiori
informazioni sui processi burocratici dietro agli sfratti.

La PAH poteva mobilitare [dozzine di
manifestanti](http://www.digitaljournal.com/article/344260) con pochissimo
preavviso per bloccare l'accesso a case che stavano per essere ipotecate, e
sistemò molte famiglie sfrattate all'interno di case vuote ipotecate da
qualche banca. Otto mesi dopo l'inizio delle occupazioni collettive, 20
complessi abitativi erano stati occupati, dando riparo a 1049 persone.

Queste strategie di attivismo politico acquistarono supporto diffuso. Dal
momento che molte banche spagnole venivano finanziate dal governo con fondi
pubblici, la PAH considerava le proprie occupazioni delle restituzioni
legittime.

Oltre ad organizzare manifestazioni, produrre materiale informativo ed
interagire con la stampa e le pubbliche istituzioni, la PAH partecipó alle
controverse 'escraches' - proteste organizzate davanti alle residenze di
alcuni politici e al Tribunale di Giustizia Europeo per chiedere la modifica
della legislazione sulle ipoteche in Spagna.

La campagna contro gli sfratti si oppose alla retorica dello stato, delle
banche e dei promotori immobiliari. Le proteste colpirono [il centro del
potere spagnolo](https://www.jacobinmag.com/2015/01/spain-evictions-pah/)
sfidando gli sfratti messi in atto da istituzioni private finanziate dallo
stato.

Nel 2013, la Corte di Giustizia Europea approvò la Proposta di Legislatura
Popolare suggerita dalla PAH, costringendo il governo spagnolo a cambiare la
Legge sulle Ipoteche e il Codice Civile

per ripristinare l'equilibrio tra creditori e debitori.

## 13. Disobbedienza civile digitale: USA 2013

Un individuo perde la libertà di rendere pubblico l'operato del governo -
spiare i cittadini e raccogliere le loro informazioni provate per
manipolarli e controllarli.

### Denunciare le irregolarità è uno degli ultimi meccanismi difensivi della democrazia

[Edward Snowden](https://www.wired.com/2014/08/edward-snowden/#ch-2),
esperto di sicurezza informatica, copiò e fece circolare [decine di
migliaia](https://www.apnews.com/f8424471585f44da95918c0e784e83af) di
documenti strettamente confidenziali ottenuti dall'Agenzia per la Sicurezza
Nazionale (NSA) mentre lavorava per Booz Allen Hamilton.

Quando le sue segnalazioni di pratiche non etiche vennero ignorate, Snowden
rese pubbliche informazioni top secret sui programmi di sorveglianza
condotti da vari governi statunitensi (con la collaborazione di compagnie di
telecomunicazioni e altri governi europei).

Il suo obiettivo era quello di attirare l'attenzione pubblica su pratiche di
sorveglianza condotte su larga scala in aperta violazione dei principi
costituzionali e del diritto individuale alla privacy, suggerendo che in
assenza del rispetto degli interessi collettivi da parte del governo, i
cittadini hanno il diritto di lottare per difendere i propri diritti.

Le rivelazioni di Snowden condussero a cinque anni di riforme tecnologiche
all'interno di grandi compagnie della Silicon Valley, ansiose di ottenere
nuovamente la fiducia dei propri clienti. Apple fu la prima azienda a
modificare la propria normativa sulla privacy ed aumentare i meccanismi di
sicurezza.

Tuttavia, queste rivelazioni non misero fine alla sorveglianza
governativa. La battaglia contro la violazione della privacy e la raccolta
di dati sensibili continua a tutt'oggi, ma le azioni di Snowden ispirarono
un cambiamento culturale, attirando l'attenzione sul problema delle
infrazioni governative e aprendo una discussione pubblica sull'infrazione
delle libertà civili da parte del governo. A seguito di numerose minacce di
morte, Snowden è stato costretto a chiedere asilo politico a
[Mosca.](https://www.theguardian.com/us-news/ng-interactive/2019/sep/13/edward-snowden-interview-whistleblowing-russia-ai-permanent-record)

Edward Snowden ha agito con grande coraggio per esporre un ingiustizia che
affligge tutti noi.

## 14. La Rivoluzione del Popolo: Sudan 2019

Dopo aver vissuto sotto una brutale dittatura per oltre dieci anni, la
popolazione sudanese insorge in una campagna di disobbedienza e
resistenza. Li aspetta una dura lotta.

### Ricostruiremo il Sudan

L'11 aprile 2019, una ribellione democratica e pacifica che ha visto la
partecipazione di migliaia di cittadini sudanesi ha detronizzato il brutale
dittatore Omar al-Bashir. Nei suoi 30 anni di governo, sostenuti dall'Arabia
Saudita e dagli Emirati Arabi, al-Bashir ha decimato l'economia sudanese e
creato enormi divisioni sociali, imponendo pesanti restrizioni alle
[donne](https://www.dabangasudan.org/en/all-news/article/sudan-one-of-worst-countries-for-women-s-rights-survey).

La ribellione ha avuto inizio nelle provincie in reazione all'aumento del
costo della vita per poi diffondersi nella capitale Khartoum. Il nord e il
sud del paese si sono uniti senza distinzione di classe, etnia o religione
per opporsi al regime. I giovani sudanesi erano in prima linea, con donne
che incoraggiavano tutte le donne sudanesi a prendere parte alla lotta per
la libertà.

Ristoranti, banche e negozi sono stati chiusi. Le strade si sono
svuotate. Il paese ha vissuto otto mesi di scioperi e manifestazioni per
chiedere la dissoluzione del Partito del Congresso Nazionale (NCP),
sostenere la democrazia e i diritti umani, riforme economiche e l'abolizione
della legge sulla pubblica sicurezza, designata per escludere le donne dalla
vita pubblica.

Dopo l'allontanamento di Bashir, il Consiglio Militare Transnazionale (TMC)
è salito al governo, rendendo subito chiara l'intenzione di rendere
permanente il trasferimento di potere. Il 3 giugno, dopo una settimana di
celebrazioni pacifiche, le [Forze di Supporto
Rapido](https://www.aljazeera.com/news/2019/6/6/who-are-sudans-rsf-and-their-commander-hemeti)
hanno aperto il fuoco sui manifestanti che avevano organizzato un sit-in di
fronte al quartier generale dell'esercito a Khartoum. L'accesso a Internet è
stato bloccato per impedire ai manifestanti di condividere
informazioni. Centinaia di persone sono state uccise e violentate nel
tentativo di traumatizzare i manifestanti e interrompere il supporto alla
rivoluzione.

Ma i cittadini non si sono arresi. Due settimane dopo il massacro, [i
giovani si sono
riorganizzati](https://www.bbc.co.uk/news/av/world-africa-48818776),
chiedendo alla popolazione di partecipare ad azioni prolungate di
disobbedienza civile e manifestazioni pacifiche e affermando che non si
sarebbero fermati fino all'insediamento di un'amministrazione civile.

Il 17 luglio, il TMC e i manifestanti, rappresentati dalle Forze per la
Libertà e il Cambiamento, hanno firmato un [accordo per la condivisione del
potere](https://theconversation.com/how-the-people-of-sudan-pulled-off-an-improbable-revolution-132808).

## 15. I Gilet Gialli: Francia 2018-2019

Il presidente Macron - il più giovane capo di governo francese dai tempi di
Napoleone - si scontra con lo scontento e la rabbia della sua popolazione.

### Je suis le peuple. Io sono il popolo

La protesta dei Gilet Gialli è stata scatenata da un cambiamento nella
legislazione del lavoro (nello specifico un aumento delle tasse sul
carburante), ma si è rapidamente trasformata in un movimento per chiedere
maggiore giustizia economica e sociale. La popolazione francese si è
organizzata attraverso i social in gruppi di "rabbia" (colère), riunendosi
in massa a scapito delle differenze socio-politiche.

A seguito delle agevolazioni fiscali garantite ai [milionari
francesi](https://www.independent.co.uk/news/world/europe/emmanuel-macron-french-budget-hero-rich-cut-taxes-wealthiest-france-left-wing-a7971606.html)
nel 2017, la pressione fiscale sulla classe media aveva continuato ad
aumentare, mentre nelle campagne i livelli di disoccupazione continuavano a
crescere e la situazione economica generale non faceva che peggiorare. Tagli
ai fondi per i trasporti pubblici avevano costretto gran parte della
popolazione francese [a dipendere dal trasporto
privato](https://www.thelocal.fr/20190808/how-poor-public-transport-in-rural-france-has-led-to-car-dependency).
La popolazione rurale e la fetta di popolazione che non poteva più
permettersi di vivere in città faticava a sopravvivere.

![Blocco stradale dei Gilet
Gialli.](/assets/uploads/18344cac-1382-4532-b5ef-b768a19be156.jpg)

*Blocco stradale dei Gilet Gialli. Fotografo sconosciuto.*

Nell'ottobre del 2018, il camionista Eric Drouet incoraggiò i cittadini
francesi a organizzare blocchi stradali per il 17 novembre con l'obiettivo
di rallentare il traffico per attirare l'attenzione del governo. La protesta
vide la partecipazione di circa 290,000 persone.

Ogni guidatore in Francia è obbligato ad avere una giacca catarinfrangente -
un gilet giallo - a bordo del proprio veicolo. I guidatori cominciarono ad
esporli sul proprio cruscotto, appenderli ai finestrini e decorarli con
slogan di protesta, facendoli diventare il simbolo della manifestazione. I
gilet gialli ricevettero grande supporto da parte della popolazione. Nel
giro di un mese, secondo alcuni sondaggi [metà del
paese](https://harris-interactive.fr/opinion_polls/les-gilets-jaunes-quelle-perception-de-la-part-des-francais-au-lendemain-de-la-manifestation-du-1er-decembre-sur-les-champs-elysees/)
supportava i manifestanti.

Nonostante fosse basata su atti di disobbedienza non violenta come blocchi
stradali e campeggi temporani sulle rotatorie, la [protesta dei Gilet
Gialli](https://www.bbc.co.uk/news/resources/idt-sh/yellow_vests) è sfociata
in una delle peggiori rivolte della storia francese. La maggior parte dei
manifestanti prese subito le distanze dagli elementi più violenti, ma questo
non impedì violente repressioni da parte della [polizia
francese](https://www.newstatesman.com/world/europe/2019/11/year-gilets-jaunes-have-lost-24-eyes-and-five-hands-and-made-deep-mark-french).

Dopo cinque settimane di proteste, il presidente Macron fece una decisa
inversione di rotta e fu costretto a scendere a compromessi, eliminando la
tassa sul carburante e creando il Grande Dibattito Nazionale per invitare i
cittadini ad esprimere le proprie preoccupazioni e speranze sullo stato
della politica francese.

- - -

La disobbedienza civile non è equiparabile all'infrazione della legge. Il
fulcro della questione è costituito dalla separazione tra "legale" e
"legittimo". La disobbedienza civile è l'ultima risorsa in circostanze dove
altre modalità di protesta come petizioni, manifestazioni o il voto hanno
fallito.

Per quanto riguarda Extinction Rebellion, la nostra strategia si basa sulla
disobbedienza civile fondata su tecniche di ostruzione non violente. In
alcuni casi lo stato sceglierà di rispondere alle nostre proteste con la
forza, ma non possiamo abbandonare i nostri valori per adottare le stesse
tattiche del sistema che stiamo cercando di cambiare.

Extinction Rebelion continuerà a protestare nella battaglia contro
l'estinzione di massa per cercare di evitare il collasso della nostra
società. I ribelli rifiutano di restare inerti di fronte all'ingiustizia. In
gioco ci sono le nostre vite.

Stiamo costruendo un movimento inclusivo e partecipativo per il cambiamento
- un movimento basato sulle manifestazioni locali, nelle strade e nelle
scuole, negli uffici, sul web e in tutto il mondo, con oltre 1146 gruppi in
72 paesi.

> *Abbiamo la responsabilità morale, oltre che legale, di obbedire alle leggi giuste. Per contro, abbiamo la responsabilità morale di disobbedire alle leggi ingiuste.* 
>
> *\- Martin Luther King: lettera dal carcere di Birmingham.*
