---
lang: pl
title: "Bioróżnorodność: Czym jest, dlaczego tak wiele jej tracimy i dlaczego to ważne?"
author: Lauren Alysanne Ford
slug: biodiversity-definition-losing-importance
date: 2021-01-18 11:07
published: true
categories:
  - blog
image: /assets/uploads/biodiv_bee.jpg
seoImage: /assets/uploads/biodiv_bee.jpg
seoTitle: Jak utrata bioróżnorodności może zagrozić naszemu życiu
seoDescription: Co by się stało, gdyby zniknęły pszczoły? Jak ryzyko masowego wymierania gatunków zagraża naszemu życiu? Jak możemy to powstrzymać?
---
Wyobraź sobie, że lecisz samolotem z mniej więcej stoma innymi
pasażerami. Patrzysz przez okno i widzisz ciepły blask wschodzącego
porannego słońca. Czujesz się bezpiecznie. Nagle twój spokój zakłóca coś, co
widzisz na skrzydle samolotu. Poluzowana śruba.

Widzisz, jak pomału się odkręca i znika w mgnieniu oka. Bierzesz głęboki
wdech, zamykasz oczy i mówisz sobie, że to tylko jedna śruba, że nic złego
się nie stanie. Kiedy znów otwierasz oczy, widzisz kolejną śrubę, trochę
dalej, która też się odkręca. Twoje serce zaczyna bić szybciej, kiedy ta też
odpada od skrzydła samolotu i ginie ci z oczu.

Wydaje się, że parę śrub nie ma wpływu na samolot, ale nie możesz przestać o
tym myśleć i czujesz wielki niepokój. Zasuwasz okno i znów zamykasz oczy.

Jeżeli nie będziesz wyglądać przez okno, nie będziesz się tym aż tak
przejmować. Wkrótce samolot zaczyna się trząść i pasażerowie wokół ciebie
wydają okrzyki zaskoczenia. Wiesz, że za oknem poluzowały się kolejne
śruby. Wiesz, że samolot się rozbije. Ale nic już nie możesz zrobić.

Po raz pierwszy podobnej analogii użyli [Paul Ehrlich i Brian Walker w 1998
roku](https://watermark.silverchair.com/48-5-387.pdf?token=AQECAHi208BE49Ooan9kkhW_Ercy7Dm3ZL_9Cf3qfKAc485ysgAAAqcwggKjBgkqhkiG9w0BBwagggKUMIICkAIBADCCAokGCSqGSIb3DQEHATAeBglghkgBZQMEAS4wEQQMvD5fp3RlH8eNK5PiAgEQgIICWkKHyiagEFfRwMu4VAJ_GPz19SYcjTW1RDhDqtl9vd7cV15OThF9Mnom5nIwsHi1RkgWwcjH25HQsdUQfPnuOO1xpB8EOG4ajb1BqmpOGa6jfqGHal6k6y_ALEQAdRKahTFvA4grKKxmBuAuIowy6XaO-DL38RJILMeCCAduwecHgyzIZGYv1yWpCFKMZN_wZcMAgjk_mjRBr0xMWTEcZA1yJbkLuqv9sMD6n1gBaFQwMA-uUPIKugE5YMYyXSHjwFGTswnyrpF2g9JLMrVexriyWZvwQe3oil8C8KJ5xilOQ14sqbhBk3XuHaoe5aFyTD4-89Ia9j0pRIHRmoVDvZnk-_3bR0_LxgTegFT48s1jPKimnCfxTobMmEe-lFHC7u-9mrqXKS0w4sonMKwpDVIggsnsbXKa7sAhw0qHIKpjfCJqZ7FGIo_rjdy373LeqUuMzjwwgto3HpxB5ilqwA3NMv_d3dewvLy7vypSMVWKVj2vfbO0WSsMl4lkELZ580hYR1KQfHHsO7wzxb9Tr8-agJdqvuzg54L8Ci205-TBOkji855Iul64ETVqitlbVwcvlyJO9MSxATTn1XEplh6tXn3E5ksrfoU_GF_Bv2oWZbVTplYnYfJ0Q7M3VblfT4Wg8HmLQ46UO7xsb-sVKuMOB-N7KYhScWhGA2qZQ4W4KDn673fJqBJcnvo0Cdd2W2rL_cStYlwdDgkRLIE7eTeaWi7H5ko6m2pXXjjGQhXSBPdJr-M_wE6RGDupWmaaXVs86MtbgYxUDkRF7JJetsh4peW0BMP5FP22),
by w prosty sposób wyjaśnić złożone pojęcie bioróżnorodności i pokazać, jak
na nią wpływa utrata gatunków. Samolot to nasza planeta. Śruby to
gatunki. Wiatr, które je porywa, to my sami. Pędzimy w stronę katastrofy, a
przez długi czas tylko biernie się jej przyglądaliśmy. Ale nie jest jeszcze
za późno, by odmienić nasz los.

## BIORÓŻNORODNOŚĆ JEST NIESAMOWITA

![Pszczoła zapylająca kwiat
słonecznika](/assets/uploads/01541c70-4caa-451d-a6ac-ddc6c272b3c0.jpg)

*Źródło: Boris Smokrovic, Unsplash*

Na pewno wszyscy spotkaliśmy się z pojęciem „bioróżnorodność”, które często
przewija się w ostatnich dyskusjach na temat środowiska. Ale co ono
dokładnie znaczy? W dużym skrócie, bioróżnorodność to fundament życia. To
różnorodność istot żyjących na Ziemi – od tych największych (np. wielorybów)
do tych najmniejszych (np. bakterii) – a także ich wzajemne interakcje. Pod
wieloma względami to właśnie bioróżnorodność utrzymuje przy życiu ciebie,
mnie oraz wszystko inne na naszej planecie.

Kiedy jakaś część bioróżnorodności ginie lub ulega degradacji, zakłóca to
funkcjonowanie całego systemu. Dlatego problemy takie jak spadek liczebności
pszczół są tak niepokojące. Te maleńkie owady odgrywają istotną rolę w
utrzymywaniu ekosystemów, które produkują pożywienie dla wielu różnych
gatunków, między innymi dla nas samych.

Gdyby wyginęły pszczoły, zmieniłoby się całe nasze dotychczasowe
życie. Wiele owoców, warzyw i orzechów, które obecnie spożywamy, [stałoby
się trudno dostępnych lub całkowicie by
znikło](http://www.fao.org/3/I9527EN/i9527en.PDF) (koniec z jabłkami,
migdałami, jagodami czy czereśniami!). Większość gatunków dzikich kwiatów
[uschłoby i
zwiędło](https://www.sciencedaily.com/releases/2006/07/060721200158.htm),
pozbawiając świat naturalnych barw. Zwierzęta zależne od pszczół takie jak
ptaki, pająki, motyle i wiewiórki [prawdopodobnie także by
wyginęły](https://www.onegreenplanet.org/environment/help-protect-bees-and-us/),
co z kolei doprowadziłoby do utraty innych, zależnych od nich gatunków
zwierząt. Nie powinniśmy się godzić na życie na planecie bez pszczół.

Oto co może się wydarzyć, kiedy utracimy jeden kluczowy element puzzli
bioróżnorodności. Jednak nie chodzi tu tylko o pszczoły. Obecnie tracimy
bioróżnorodność na całym świecie w zastraszającym tempie. [Około miliona
gatunków roślin i
zwierząt](https://www.un.org/sustainabledevelopment/blog/2019/05/nature-decline-unprecedented-report/)
jest już zagrożonych wyginięciem – liczba ta nigdy nie była tak wielka w
całej dotychczasowej historii ludzkości. Dlatego naukowcy ogłosili, że
Ziemia znajduje się aktualnie w okresie [szóstego masowego wymierania
gatunków](https://www.pnas.org/content/117/24/13596). I choć wymieranie jest
procesem naturalnym, obecnie zachodzi ono [1000 razy szybciej niż
zwykle](https://www.nationalgeographic.com/news/2014/5/140529-conservation-science-animals-species-endangered-extinction/),
a odpowiedzialność za to ponoszą ludzie.

Oznacza to, że zmierzamy w kierunku przyszłości, w której może zabraknąć
wielu naszych ulubionych gatunków zwierząt, takich jak tygrys bengalski,
biały nosorożec północny i słoń azjatycki. To przyszłość, w której wiele
rodzajów żywności, które tak polubiliśmy – [czipsy, czekolada i
kawa](https://www.theguardian.com/environment/2017/sep/26/chips-chocolate-and-coffee-our-food-crops-face-mass-extinction-too)
– może się stać jedynie mglistym wspomnieniem minionych lepszych czasów.

To dość ponura wizja. Więc co możemy z tym zrobić? Aby ustalić właściwe
rozwiązania, najpierw musimy zrozumieć różne typy bioróżnorodności i ich
wpływ na środowisko. Dzięki temu będziemy mogli odpowiednio je chronić.

## RÓŻNORODNOŚĆ TO SÓL ŻYCIA: TYPY BIORÓŻNORODNOŚCI

![Młody diabeł
tasmański](/assets/uploads/1aaaef4d-1d40-420c-9f55-bc0ab6711897.jpg)

*Źródło: David Clode, Unsplash*

Nasza planeta jest bardzo podobna do nas samych. Tak jak my polegamy na
naszym sercu, płucach i mięśniach, by zachować życie i siły, tak samo nasza
planeta polega na bioróżnorodności, która jest podstawą życia.

Aby prawidłowo funkcjonować, planeta potrzebuje odpowiedniej równowagi
między trzema różnymi typami różnorodności: różnorodnością genetyczną,
gatunkową i ekosystemową.

* Różnorodność genetyczna: Geny są klockami, z których zbudowane jest
  życie. U ludzi [geny decydują między innymi
  o](https://www.sciencenewsforstudents.org/article/explainer-what-are-geneshttps://www.sciencenewsforstudents.org/article/explainer-what-are-genes)
  cechach osobowości, rysach twarzy, kolorze skóry, włosów i
  oczu. Różnorodność genetyczna odnosi się do dostrzegalnych różnic [między
  osobnikami danego
  gatunku.](https://biodiversitya-z.org/content/genetic-diversity) U
  zwierząt dotyczy to określonych cech, które osobniki należące do danej
  grupy rozwinęły, by dostosować się do swojego środowiska, np. gatunki ciem
  mogą różnić się ubarwieniem i wzorami skrzydeł.
* Różnorodność gatunkowa: Ten typ bioróżnorodności odnosi się do [liczby
  różnych gatunków występujących na danym
  obszarze](https://bio.libretexts.org/Bookshelves/Ecology/Book%3A_Biodiversity_(Bynum)/6%3A_Species_Diversity)
  i ich liczebności. Przykładowo w środowisku leśnym mogą występować 94
  różne gatunki (np. 30 różnych gatunków ptaków, 52 różne gatunki roślin i
  12 różnych gatunków ssaków). W obrębie każdego z tych gatunków występuje
  określona liczba osobników (np. 65 jeleni wirgińskich). To miara bogactwa
  życia na danym obszarze.
* Różnorodność ekosystemowa: Ekosystem do wspólnota istot żyjących i
  rozwijających się w swojej przestrzeni, która zapewnia im schronienie i
  żywność. Rośliny, zwierzęta i środowisko wspólnie utrzymują cykl życia na
  danym obszarze. Różnorodność ekosystemowa odnosi się do [różnic, które
  można zaobserwować w obrębie ekosystemów i między
  nimi](https://australian.museum/learn/science/biodiversity/what-is-biodiversity/).

Wyobraź sobie teraz te trzy typy bioróżnorodności jako wieżę z trzech
klocków. Jeżeli usuniemy lub przekrzywimy jeden z nich, cała wieża może się
zawalić albo rozchwiać. Przykładowo jeżeli spadnie różnorodność genetyczna
określonej grupy zwierząt, wpłynie to na lokalną różnorodność gatunkową, a w
końcu także zaburzona zostanie równowaga ekosystemowa.

Coś takiego dzieje się właśnie z populacjami zwierząt na całym świecie,
np. w Australii diabeł tasmański jest już [gatunkiem na skraju wyginięcia z
powodu słabej różnorodności
genetycznej](https://www.pnas.org/content/108/30/12348). Z powodu małej puli
genowej rzadki zakaźny nowotwór zabił [80%
populacji](https://www.ncbi.nlm.nih.gov/pmc/articles/PMC4261857/) tego
torbacza. Doprowadziło to do spadku różnorodności gatunkowej siedlisk na
Tasmanii, z których rudy lis europejski wypiera diabła tasmańskiego, stając
się głównym drapieżnikiem, który poluje na [większą liczbę rodzimych
gatunków.](http://www.invasivespeciesinitiative.com/european-red-foxes)
Kiedy te gatunki wymrą, zmieni się cały ekosystem i spadnie ogólna
różnorodność ekosystemowa Tasmanii.

Dlatego musimy starać się chronić wszystkie typy bioróżnorodności, by nasz
świat się nie zawalił i by nie przygniótł nas ciężar własnej bezczynności.

## BIORÓŻNORODNOŚĆ NAM SŁUŻY

![Tabletki na
liściu](/assets/uploads/1a9a000a-6956-45f3-b504-aa308c5c71b8.jpg)

*Źródło: Michal Jarmoluk, Pixabay*

Ludzkość wiele zawdzięcza bioróżnorodności. Pozwala ona nam funkcjonować i
cieszyć się życiem. Nie zdajemy sobie sprawy, ile darów dostajemy od
bioróżnorodności, bo współczesne społeczeństwo tak bardzo się oddaliło od
natury. Co dokładnie daje nam więc bioróżnorodność?

Bioróżnorodność przynosi wiele korzyści ludziom, między innymi:

* Żywność. [Bioróżnorodność jest warunkiem produkcji znacznej części
  żywności na
  świecie.](https://www.who.int/globalchange/ecosystems/biodiversity/en/)
  Pozwala na tworzenie się zdrowej gleby, na której rosną uprawy jadalne,
  daje nam czystą wodę do picia i zapewnia obecność wielu różnych składników
  pokarmowych w produktach spożywczych, które zaspokajają nasze potrzeby
  żywieniowe.
* Zdrowie. Utrzymywanie zdrowych i różnorodnych ekosystemów ma istotne
  znaczenie w [ograniczaniu występowania chorób
  zakaźnych](https://rebellion.global/blog/2020/07/22/pandemics-environment/)
  u ludzi, roślin i zwierząt. Naruszając siedliska innych gatunków, narażamy
  się na ryzyko zachorowania na śmiertelne choroby przenoszone przez te
  gatunki. W istocie większość dużych globalnych pandemii takich jak
  COVID-19 [jest wynikiem nienaturalnych interakcji między ludźmi a dzikimi
  zwierzętami](https://medicalxpress.com/news/2020-05-human-responsible-animal-viruses-pandemics.html).
  [Bioróżnorodność także odgrywa ważną rolę w przemyśle
  farmaceutycznym](https://www.researchgate.net/publication/228887125_Importance_of_biodiversity_to_the_modern_pharmaceutical_industry),
  ponieważ większość gatunków roślin, z których produkujemy różne leki, nie
  istniałaby bez bioróżnorodności. Według [Center for Biological
  Diversity](https://www.biologicaldiversity.org/) Ziemia obecnie [„traci co
  najmniej jeden potencjalny cenny lek co dwa
  lata”](https://www.biologicaldiversity.org/publications/papers/Medicinal_Plants_042008_lores.pdf).
  Przykładowo popularny lek przeciwnowotworowy taxol [może niedługo
  zniknąć](https://www.biologicaldiversity.org/publications/papers/Medicinal_Plants_042008_lores.pdf),
  bo jest otrzymywany z zagrożonych drzew cisowych.
* Wzrost gospodarczy. Bioróżnorodność pozwala nam rozwijać firmy, które
  świetnie sobie radzą w miejscach, w których ona występuje. Bez
  bioróżnorodności [nie mielibyśmy tak rozwiniętego przemysłu spożywczego,
  który żywi nas i nasze
  rodziny](http://www.fao.org/news/story/en/item/1180463/icode/#:~:text=Biodiversity%20for%20food%20and%20agriculture%20is%20all%20the%20plants%20and,%E2%80%93%20called%20%E2%80%9Cassociated%20biodiversity%E2%80%9D.).
  Bez bioróżnorodności nie byłoby firm farmaceutycznych, produkujących wiele
  różnych leków na nasze choroby. Bez bioróżnorodności [nie mielibyśmy biur
  podróży, które zabierają nas w
  miejsca](https://www.e-unwto.org/doi/pdf/10.18111/9789284413713#:~:text=For%20most%20other%20types%20of,that%20contribute%20to%20destination%20attractiveness.),
  w których możemy podziwiać naturalne skarby świata. Dobrobyt, który
  zapewnia nam bioróżnorodność, traktujemy jak coś oczywistego. Szacuje się,
  że same rafy koralowe generują wpływy z turystyki wynoszące do [36
  miliardów dolarów amerykańskich
  rocznie](https://www.oecd.org/environment/resources/biodiversity/Executive-Summary-and-Synthesis-Biodiversity-Finance-and-the-Economic-and-Business-Case-for-Action.pdf).
* Kultura. W wielu różnych religiach, na wielu godłach państwowych, w wielu
  wierzeniach i opowieściach, które stanowią fundament naszej historii i
  kultury, często występują rośliny i zwierzęta, które powstały dzięki
  bioróżnorodności. Przy rosnącym tempie wymierania [możemy utracić wiele
  naszych ulubionych gatunków zwierząt i roślin o dużej wartości
  symbolicznej](https://www.sciencedirect.com/science/article/pii/S0169534714000238).
  Właściwie już to się dzieje – wiele kultur na całym świecie stoi w obliczu
  utraty najbardziej cenionych gatunków, np. żółwie morskie występujące [w
  mitologii hinduistycznej i w „opowieściach czasu snu” australijskich
  Aborygenów](https://wwf.panda.org/knowledge_hub/endangered_species/marine_turtles/asian_marine_turtles/background/)
  są obecnie zagrożone wyginięciem.

## PRZYJACIEL NATURY

![Skorupy małży](/assets/uploads/09ab656b-e878-4d5b-adc4-4fd929a42e42.jpg)

*Źródło: Pixabay*

Nie tylko ludzie czerpią korzyści z bioróżnorodności. Natura także – bez
bioróżnorodności wiele różnych cennych środowisk już by nie
istniało. Wyobraź sobie świat bez zieleni, pustynny krajobraz, martwy i
pusty, podobny do powierzchni Marsa. W tym kierunku zmierzamy, jeżeli nie
zachowamy bioróżnorodności i nie pozwolimy jej nadal zapewniać następujących
korzyści środowiskowych:

* **Zdrowa gleba**. Choć gleba nie wydaje nam się szczególnie ważna, odgrywa
  kluczową rolę w przyrodzie. W glebie występuje niezwykła bioróżnorodność –
  zamieszkuje ją wiele różnych gatunków takich jak [grzyby, bakterie,
  dżdżownice i
  termity](https://www.environment.nsw.gov.au/topics/land-and-soil/soil-degradation/soil-biodiversity#:~:text=Soil%20biodiversity%20is%20the%20variety,up%20to%206%20billion%20microorganisms.&text=Soil%20is%20by%20far%20the%20most%20biologically%20diverse%20material%20on%20Earth.).
  Te niewielkie stworzenia pomagają w utrzymywaniu cyklu życia, wykonując
  istotne zadania: rozkładają materię organiczną, wspomagają wzrost roślin,
  poprawiają wymianę gazów i kontrolują populacje szkodników.
* **Oczyszczanie wody**. Czy wiesz, że wystarczy [wrzucić do wody trochę
  małży](https://www.resilience.org/stories/2015-04-01/natural-filters-mussels-deployed-to-clean-up-polluted-waterways/),
  by znacznie poprawić jej jakość?  Te naturalne „odkurzacze” potrafią
  filtrować zanieczyszczenia trafiające do cieków wodnych i przywrócić
  pierwotne warunki. To tylko jeden przykład na to, jak bioróżnorodność i
  niezwykłe stworzenia, które dzięki niej istnieją, potrafią oczyszczać
  wodę.
* **Kontrola populacji**. Bioróżnorodność pomaga zapobiegać nadmiernemu
  wzrostowi populacji określonych gatunków, by nie zdestabilizowały
  ekosystemu. Utrzymuje równowagę między drapieżnikami a ich
  ofiarami. Pamiętasz, jak w Australii rudy lis europejski zastąpił diabła
  tasmańskiego w roli głównego drapieżnika? Ustalono, że lisy przyczyniły
  się do [wyginięcia co najmniej 20 gatunków australijskich
  ssaków](https://theconversation.com/is-it-too-late-to-bring-the-red-fox-under-control-11299).
  To dlatego, że stały się drapieżnikami alfa na terenach, na których prawie
  nie miały konkurencji w łowieniu ofiar. Bioróżnorodność pomaga zapobiec
  temu problemowi przez tworzenie środowisk, które może zamieszkiwać więcej
  różnych gatunków.
* **Oczyszczanie powietrza**. Zastanawialiście się kiedyś, dlaczego
  powietrze wydaje się o wiele świeższe w lesie deszczowym? [To właśnie
  bioróżnorodność w
  akcji](https://rainforestpartnership.org/the-air-we-breathe/). Rośliny i
  glony pełnią istotną funkcję w filtrowaniu powietrza, by istoty
  zamieszkujące Ziemię mogły swobodnie oddychać. Kiedy pogarsza się jakość
  powietrza z powodu aktywności człowieka takiej jak ruch samochodowy i
  lotniczy, cierpi na tym bioróżnorodność, bo jej naturalne filtry powietrza
  (np. rośliny i zieleń) zapychają się szkodliwymi gazami, przez co [nie
  mogą prawidłowo rosnąć i
  funkcjonować.](http://www.unece.org/environmental-policy/conventions/envlrtapwelcome/cross-sectoral-linkages/air-pollution-ecosystems-and-biodiversity.html#:~:text=Ecosystems%20are%20impacted%20by%20air,ability%20to%20function%20and%20grow.&text=Nutrient%20overloads%20in%20aquatic%20ecosystems,of%20oxygen%2C%20and%20of%20life.)
* **Zapylanie**. Wiadomo, jak ważne dla bioróżnorodności są pszczoły. Ale
  czy wiesz, że inne gatunki takie jak [nietoperze, motyle i żuki także są
  ważnymi zapylaczami](https://www.pnas.org/content/113/1/146), a tym samym
  są niezbędne do utrzymywania bioróżnorodności? Wiele gatunków żyje dzięki
  zapylaczom, [bez których ekosystemy ulegają
  degradacji.](https://www.weforum.org/agenda/2019/12/protect-pollinators-food-security-biodiversity-agriculture/)
  Na przykład nietoperze odgrywają bardzo ważną rolę w zapylaniu roślin
  uprawnych, którymi żywią się rodzime gatunki zwierząt i my sami. W świecie
  bez nietoperzy [nie byłoby bananów, mango, tequili ani
  czekolady](https://www.ecohealthalliance.org/2018/10/in-a-world-without-bats)!

Kiedy zdamy sobie sprawę z wartości bioróżnorodności dla nas i dla
środowiska, mogą wydarzyć się wspaniałe rzeczy. Na przykład w Wielkiej
Brytanii tereny rolnicze należące do gospodarstwa Knepp Estate [z
biologicznej pustyni stały się prawdziwym rajem
bioróżnorodności](https://www.theguardian.com/environment/2018/jun/15/the-magical-wilderness-farm-raising-cows-among-the-weeds-at-knepp)
tylko dzięki temu, że ludzie pozwolili naturze działać. To pokazuje, że
możemy stworzyć świat, w którym wcale nie musimy tracić bioróżnorodności i
wszystkich korzyści, które ze sobą niesie.

No dobrze, teraz już pewnie nie możesz się doczekać, aż dowiesz się, jakie
działania możesz podjąć, by wspomagać bioróżnorodność. Jednak najpierw
przyjrzyjmy się działaniom, które przyczyniają się do jej utraty.

## ŻEGNAJ BIORÓŻNORODNOŚCI: DLACZEGO JĄ TRACIMY?

![Wycinka drzew w
lesie](/assets/uploads/65ae62de-7cf1-4f0e-b8d6-fc2f6a948fed.jpg)

*Źródło: Free-Photos, Pixabay*

[W raporcie z roku
2019](https://www.un.org/sustainabledevelopment/blog/2019/05/nature-decline-unprecedented-report/)
ONZ określiła pięć głównych sposobów, w jakie ludzkość powoduje
„niebezpieczną” i „bezprecedensową” utratę bioróżnorodności. Oto one:

### 1. Zmiany w użytkowaniu lądów i mórz

Ludzie to urodzeni odkrywcy. Przez całą naszą historię szczyciliśmy się tym,
że podbijaliśmy nowe ziemie i przemierzaliśmy bezkresne morza. Miało to
jednak swoją cenę. Nasze odkrycia nauczyły nas traktować środowisko jak
zasób służący wyłącznie do zaspokajania naszych potrzeb. Im więcej czerpiemy
z lądów i mórz, by nadążyć za rosnącą liczbą ludności i naszymi rosnącymi
oczekiwaniami, tym bardziej cierpi na tym bioróżnorodność. Na przykład [dwa
ziemskie ekosystemy o największej
bioróżnorodności](https://www.sinauer.com/media/wysiwyg/samples/PrimackEssentials5e_Ch03.pdf)
(czyli lasy deszczowe i rafy koralowe) doznały ogromnych szkód z rąk
ludzi. Nasz apetyt na mięso i nasza potrzeba zagarniania przestrzeni
doprowadziły do tego, że [każdego dnia tracimy ponad 150 akrów lasu
deszczowego na
minutę!](https://rain-tree.com/facts.htm#:~:text=Unbelievably%2C%20more%20than%20200%2C000%20acres,threatened%20as%20the%20destruction%20continues.)
Ponadto nasze lekceważenie bioróżnorodności oceanów spowodowało już zanik
lub degradację [połowy raf koralowych na
świecie](https://www.theworldcounts.com/challenges/planet-earth/oceans/coral-reef-destruction/story).

### 2. Eksploatacja innych gatunków

Od wieków ludzie traktują naturę jak niewyczerpane źródło pożywienia, wody i
schronienia. Dopiero niedawno zaczęliśmy dostrzegać, że środowisko ma swoje
granice, które już zaczęliśmy przekraczać.

Najwyraźniej widać to w nadmiernej eksploatacji łowisk, która stała się
jednym z [największych zagrożeń w
historii](https://www.worldwildlife.org/pages/plastic-is-not-the-biggest-problem-for-oceans)
dla bioróżnorodności oceanów. Globalne zapotrzebowanie na ryby zepchnęło
wiele ważnych populacji ryb [na skraj
wyginięcia.](https://www.sciencemag.org/news/2015/06/overfishing-could-push-european-fish-species-extinction)
Wiadomo, że bioróżnorodność jest wrażliwa na brak równowagi między
liczebnością poszczególnych gatunków. Dlatego spadek liczebności ryb wpływa
na inne gatunki drapieżników i ich ofiar w oceanach, naruszając równowagę
ekosystemu.

Na przykład Monterey Bay – miejscowość rybacka w Kalifornii – miała dawniej
silnie rozwinięte rybołówstwo dzięki wielkim stadom sardynek, które
zamieszkiwały Zatokę Monterey. Jednak nadmierne połowy ryb doprowadziły do
[całkowitego załamania się populacji
sardynek](https://rebellion.global/blog/2020/10/10/monterey-bay/) ze szkodą
tak dla ludzi, jak i dla innych gatunków. Rybacy stracili pracę, a gatunki
zwierząt, które żywiły się sardynkami, [straciły
życie.](https://e360.yale.edu/features/a_little_fish_with_big_impact_in_trouble_on_us_west_coast)
To pokazuje, że kiedy czerpiemy ze środowiska więcej niż powinniśmy,
szkodzimy zarówno sobie, jak i innym gatunkom.

### 3. Zmiana klimatu

![Rafa koralowa](/assets/uploads/bea04e42-a326-4c77-a3bf-c8ea8cef23f3.jpg)

*Źródło: Francesco Ungaro, Unsplash*

Jesteśmy sprytnym gatunkiem. Dzięki naszym wyjątkowo rozwiniętym mózgom
stworzyliśmy przemysł i technologie, które tak bardzo ułatwiają nam życie. I
choć cywilizacja jest wspaniała dla nas, to dla naszej planety
niekoniecznie. Wraz z rozwojem przemysłu wzrosła także nasza zależność od
środowiska. Wycinamy drzewa tysiącami, by pozyskać tereny dla zwierząt
hodowlanych, którymi się żywimy, i spalamy skarby wydobyte spod ziemi, by
uzyskać energię elektryczną. Takie działania powodują [ciągłe uwalnianie do
atmosfery](https://blogs.worldbank.org/voices/low-carbon-future-must-protect-worlds-forests)
naturalnych gazów cieplarnianych, bezpiecznie zmagazynowanych w drzewach i
glebie (dwutlenku węgla, metanu, tlenku azotu). W wyniku tego procesu
pojawiło się jedno z najbardziej przerażających i najpotężniejszych zagrożeń
dla ludzkości i dla życia na Ziemi: zmiana klimatu.

Żyjemy w czasach, w których zmiana klimatu przybrała formę przerażającego
zjawiska. [Lodowce Antarktydy topnieją, poziom mórz się
podnosi,](https://www.worldwildlife.org/pages/why-are-glaciers-and-sea-ice-melting#:~:text=Rapid%20glacial%20melt%20in%20Antarctica,Glacier%20in%20Antarctica.)
a [klęski żywiołowe stają się coraz częstsze i coraz
groźniejsze](https://rebellion.global/blog/2020/11/12/extreme-weather-climate-change/).
Jednak jedną z największych tragedii jest wpływ zmiany klimatu na
bioróżnorodność. [Przyspieszyła ona wymieranie
gatunków](https://www.independent.co.uk/environment/mass-extinction-climate-change-animal-evolution-study-science-nature-a9017591.html),
zmuszając rośliny i zwierzęta do życia w środowiskach, które nie zaspokajają
już ich potrzeb.

Wraz ze wzrostem globalnych temperatur część najmniejszych a przy tym
najważniejszych dla bioróżnorodności morskiej organizmów [napotyka na coraz
większe trudności z przystosowaniem
się](https://www.un.org/en/chronicle/article/impacts-climate-change-coral-reefs-and-marine-environment#:~:text=Ocean%20acidification%2C%20or%20increased%20CO,and%20growth%20to%20be%20impaired.)
(np. fitoplankton, koralowce, skorupiaki). Na skutek zmian w wodzie
morskiej, wynikających ze wzrostu stężenia dwutlenku węgla i wzrostu
temperatury, wszystkie te organizmy zaczęły wymierać. Spadek ich populacji
wywołuje efekt domina w łańcuchu pokarmowym, bo inne gatunki także cierpią z
powodu utraty pożywienia i siedlisk. W ten sposób wymieranie zatacza kolejne
kręgi.

### 4. Zanieczyszczenie

Innym sposobem eksploatacji środowiska przez ludzi jest traktowanie go jak
wysypiska i ścieku. Nasze destrukcyjne zachowania doprowadziły do zatrucia
powietrza, wody i gleby. Czy wiesz, że do oceanów trafia co roku [od 4,8 do
12,7 milionów ton
plastiku?](https://www.nhm.ac.uk/discover/quick-questions/how-much-plastic-is-in-the-ocean.html#:~:text=Between%204.8%20and%2012.7%20million,a%20threat%20to%20marine%20life.)
Nic dziwnego, że aż [700 gatunków
oceanicznych](https://www.onegreenplanet.org/environment/marine-species-extinction-and-plastic-pollution/)
jest już zagrożonych wyginięciem bezpośrednio na skutek zanieczyszczenia
plastikiem.

Jednak zanieczyszczenie plastikiem to także problem dla ludzi. Mikroplastik
(czyli maleńkie cząstki plastiku) znajduje się obecnie w powietrzu, [którym
oddychamy](https://www.nationalgeographic.com/environment/2019/04/microplastics-pollution-falls-from-air-even-mountains/),
[w żywności, którą spożywamy i w wodzie, którą
pijemy](https://www.theguardian.com/environment/2019/mar/07/microplastic-pollution-revealed-absolutely-everywhere-by-new-research).
[Naukowcom nie udało się jeszcze w pełni
ustalić](https://www.nationalgeographic.com/magazine/2018/06/plastic-planet-health-pollution-waste-microplastics/)
oddziaływania mikroplastiku na ludzkie zdrowie, lecz jego wpływ na ryby i
inne zwierzęta morskie nie nastraja optymistycznie.

A to tylko jeden aspekt zanieczyszczenia środowiska, które sieje
spustoszenie na świecie. Inne problemy takie jak [składowanie odpadów,
zrzuty toksycznych chemikaliów i wycieki ropy
naftowej](https://ipbes.net/sites/default/files/inline/files/ipbes_global_assessment_report_summary_for_policymakers.pdf)
także niszczą bioróżnorodność, zmieniając skład gleby, wody i powietrza.

Możemy ten problem albo pogłębić, albo naprawić. Pandemia COVID-19 doskonale
pokazuje, [jak bardzo ograniczenie zanieczyszczeń poprawia jakość powietrza
i wody](https://rebellion.global/blog/2020/07/30/lockdown-emissions/).

### 5. Gatunki inwazyjne

![Kot dachowiec](/assets/uploads/a503cba8-2928-4d9a-b885-052d285f0b7b.jpg)

*Źródło: Brian Wangenheim, Unsplash*

Nie bez powodu historie o zdziczałych kotach i świniach tak często
przewijają się przez media. To znane gatunki inwazyjne, szkodliwe dla
środowiska. [Gatunkiem
inwazyjnym](https://www.iucn.org/news/secretariat/201702/invasive-alien-species-rise-worldwide)
może stać się dowolne zwierzę, roślina czy inny organizm (np. wirus),
wprowadzony do środowiska, w którym wcześniej nie występował.

Często przemieszczają się one z miejsca na miejsce w wyniku [działalności
człowieka takiej jak handel, podróże i
transport.](https://www.nwf.org/Educational-Resources/Wildlife-Guide/Threats-to-Wildlife/Invasive-Species)
Kiedy gatunki inwazyjne dostaną się do nowego środowiska, mogą bardzo
zakłócić dotychczasowy porządek ekosystemów, naruszając naturalną równowagę
bioróżnorodności.

Jest mnóstwo przykładów z całego świata, które pokazują, jak gatunki
inwazyjne zagrażają miejscowym populacjom roślin i zwierząt. Jednym z takich
przykładów jest niewielki owad, który postanowił przepłynąć na gapę statkiem
z Azji do Stanów Zjednoczonych w latach 50-tych XX wieku. Ten drobny owad to
[Adelges
tsugae](https://www.invasivespeciesinfo.gov/terrestrial/invertebrates/hemlock-woolly-adelgid),
który do roku 2022 prawdopodobnie zniszczy [80% choin na wschodzie Stanów
Zjednoczonych](https://www.ncbi.nlm.nih.gov/pmc/articles/PMC5409639/). Przez
inwazję tego szkodnika ptaki, które wiły gniazda i chroniły się przed
drapieżnikami wyłącznie na choinach, [prawie całkiem
zniknęły](https://phys.org/news/2018-05-long-term-reveals-invasive-insect-forest.html).
Ucierpią na tym także zwierzęta zamieszkujące leśne rzeki i strumienie, bo
[podniesie się temperatura
wody](https://www.srs.fs.usda.gov/news/544#:~:text=Without%20the%20shade%20provided%20by,ecosystem%20function%20throughout%20these%20areas.)
w wyniku utraty cienia, który wcześniej zapewniały te drzewa. Oznacza to, że
liczebność zwierząt, które potrzebują do życia niższych temperatur
(np. pstrągów), zacznie spadać. Całkiem sporo szkód jak na takiego małego
owada!

Od oposów w Nowej Zelandii po szare wiewiórki w Wielkiej Brytanii sytuacja
wygląda tak samo. Gatunek inwazyjny zaburza bioróżnorodność, a jego
pojawienie się poddaje środowisko ogromnej presji.

## POWSTRZYMANIE WYMIERANIA GATUNKÓW

![Fretka czarnostopa wystawia łebek z
nory](/assets/uploads/540ff91c-0dd9-43d1-8379-f0379fc82636.jpg)

*Źródło: PublicDomainImages, Pixabay*

W dzisiejszych czasach musimy zadać sobie bardzo trudne pytanie: czy chcemy
poświęcić życie nas wszystkich, jak istot, z którymi dzielimy tę planetę,
dla dalszych zysków i wzrostu gospodarczego? Znajdujemy się na rozdrożu i
już dziś musimy wybrać kierunek.

Od dawna wiadomo, że zapobieganie dalszej utracie bioróżnorodności jest
warunkiem naszego przetrwania. Jednak co udało nam się w tej kwestii
osiągnąć? Nasza reakcja na to jedno z największych zagrożeń dla środowiska w
dziejach świata do tej pory była żałosna. Niedawny [raport
ONZ](https://www.cbd.int/gbo/gbo5/publication/gbo-5-en.pdf) ujawnił, że ani
jeden z 20 celów w zakresie bioróżnorodności, uzgodnionych przez rządy
państw ponad 10 lat temu, nie został w pełni osiągnięty.

Tli się jednak jeszcze iskierka nadziei. Wśród porażek można się doszukać
także częściowych postępów w poprawie sytuacji. Na przykład [dzięki wspólnym
wysiłkom
rządów](https://www.cbd.int/doc/press/2020/pr-2020-09-15-gbo5-en.pdf)
zwiększyła się powierzchnia lądowych i morskich obszarów chronionych,
wzrosły wydatki na projekty ochrony bioróżnorodności i poprawiła się
świadomość i wiedza społeczeństwa. Podczas niedawnego szczytu ONZ w sprawie
bioróżnorodności ujawniono, że w ciągu minionej dekady dzięki projektom
ochrony środowiska realizowanym na podstawie traktatu z roku 2010 udało się
uratować przed wyginięciem [siedem gatunków
ssaków](https://www.cbd.int/doc/press/2020/pr-2020-09-15-gbo5-en.pdf)
(m.in. fretkę czarnostopą).

Jeżeli to nas nie przekonuje, że możemy zmienić kurs, poszukajmy inspiracji
w przeszłości. Historia uczy, że działania podejmowane na rzecz ochrony
środowiska mogą odwrócić negatywne trendy. Na przykład w roku 1987 podpisano
[międzynarodowy
traktat](https://www.nationalgeographic.com/news/2013/4/130416-ozone-layer-aerosol-environment-science-montreal-protocol/)
zakazujący stosowania szkodliwych związków chemicznych,
tzw. chlorofluorowęglanów (CFC), w sprejach do włosów, ponieważ wykazano, że
niszczą one warstwę ozonową. Od tamtej pory ilość CFC w atmosferze [stale
się
zmniejsza](https://www.nasa.gov/feature/goddard/2018/nasa-study-first-direct-proof-of-ozone-hole-recovery-due-to-chemicals-ban).
[To było prawdziwe zwycięstwo dla
środowiska](https://extinctionrebellion.uk/2020/01/28/the-ozone-layer-the-environmental-victory-everyone-forgot/),
które pokazuje, że jesteśmy zdolni uporać się z podobnymi zagrożeniami.

Zdolność do pozytywnych zmian nie ogranicza się jednak tylko do rządów i
organizacji ekologicznych. My także możemy się do nich przyczynić. Każdy z
nas może podjąć własne działania na rzecz zwiększenia
bioróżnorodności. Uświadamiając sobie, jak nasze własne zachowania wpływają
na środowisko, możemy dokonać małych zmian, które pomogą naszej planecie.

## CZAS DZIAŁAĆ: CO MOŻESZ ZROBIĆ, BY POMÓC

![Krowy na polu](/assets/uploads/f726d741-2f86-48fd-b5da-e35f7dbe6069.jpg)

*Źródło: NickyPe, Pixabay*

Oto trzy rzeczy, które możesz zrobić, by pomóc powstrzymać spadek
bioróżnorodności.

### Zmniejszenie swojego śladu ekologicznego

Jednym z najlepszych działań, jakie można podjąć, jest redukcja własnego
wpływu na środowisko przez zmniejszenie śladu ekologicznego. [Ślad
ekologiczny](https://www.footprintnetwork.org/our-work/ecological-footprint/)
to miara zasobów naturalnych, które zużywamy (woda, gaz, tereny rolne, lasy
itd.). Swój ślad ekologiczny można obliczyć
[tutaj](https://www.footprintcalculator.org/). Obniżając swój ślad
ekologiczny, można przyczynić się do spowolnienia zapotrzebowania na towary
i usługi, które stanowią zagrożenie dla bioróżnorodności.

Oto pięć prostych działań, które obniżają ślad ekologiczny.

#### 1. Ograniczenie spożycia mięsa i nabiału

#### 2. Ograniczenie stosowania plastików jednorazowego użytku

#### 3. Oszczędzanie wody

#### 4. Wybór niskoemisyjnych źródeł energii

#### 5. Wybór towarów przyjaznych dla środowiska, które nie naruszają równowagi ekologicznej

Zmniejszenie swojego śladu ekologicznego polega głównie na [zmniejszeniu
swojego śladu
węglowego](https://rebellion.global/blog/2020/08/20/reduce-your-carbon-footprint/)
(czyli własnego udziału w emisjach węgla do atmosfery). Jedno i drugie
ograniczy zużycie i eksploatację zasobów Ziemi.

### 2. Wywieranie wpływu na rządzących

Utrata bioróżnorodności to problem, który wymaga uchwalenia nowych ustaw i
finansowania projektów środowiskowych przez rządy. Potrzebne są pilne i
masowe działania, których nie uda się podjąć bez wywierania presji na
polityków, by traktowali bioróżnorodność priorytetowo.

Zabierając głos i biorąc udział w wyborach, można wyrazić troskę o
środowisko i przyczynić się do pozytywnych zmian. W zależności od miejsca
zamieszkania i indywidualnej strefy komfortu można podjąć takie działania
jak pisanie listów do lokalnych polityków i polityczek, by poinformować ich
o swoich obawach dotyczących kryzysu bioróżnorodności, lub głosowanie na
partie, których program obejmuje kwestie ochrony środowiska.

Co nam to da? Im więcej ludzi będzie otwarcie mówić o kryzysie
bioróżnorodności, tym większą presję poczują rządzący, by podjąć odpowiednie
decyzje.

### 3. Dołączenie do buntu przeciwko wymieraniu

![Protestujący z transparentem z napisem "Bez natury nie ma
przyszłości"](/assets/uploads/e768ae04-2699-44c0-ba90-4e8ce49a7e9b.jpg)

*Źródło: Markus Spiske, Unsplash*

Żyjemy w krytycznych i wyjątkowych czasach, kiedy mamy możliwość po raz
pierwszy uczynić zdrowie planety naszym priorytetem. Globalna pandemia
COVID-19 wstrzymała wiele destrukcyjnych ludzkich działań, [co w większości
przypadków było korzystne dla
środowiska.](https://www.theguardian.com/environment/2020/apr/22/environment-pandemic-side-effects-earth-day-coronavirus)

Jeżeli będziemy żyć jak dotychczas i nie dokonamy koniecznych zmian, by
zapobiec utracie bioróżnorodności, stracimy nasz najcenniejszy system
biologiczny. Wiele dużych firm do tej pory opierało się zmianom w ich
sposobie funkcjonowania. Dążąc nieustannie do maksymalizacji zysków i
wpływów, te korporacje wyrządziły przyrodzie olbrzymie szkody.

Kiedy zmiany klimatyczne i utrata bioróżnorodności zagrażają naszemu
własnemu zdrowiu i bezpieczeństwu, nie ma wątpliwości, że coś trzeba z tym
zrobić i to szybko. Nie zmarnujmy tej okazji do zmiany kursu.

Czas połączyć siły i wspólnie wyrazić sprzeciw wobec niewybaczalnej
obojętności ludzi władzy. Czas podjąć walkę o przyszłość naszej planety i o
przetrwanie całego życia na Ziemi. Dla dobra bioróżnorodności – tego
kruchego, złożonego i zadziwiająco wspierającego systemu, który nadaje Ziemi
jej niepowtarzalne piękno i dzięki któremu żyjemy.

Czas na bunt przeciwko wymieraniu.
