---
lang: pl
title: Czy Extinction Rebellion proponuje jakieś rozwiązania?
author: Rob Renouf
slug: xr-any-solutions
date: 2021-03-12 15:30
published: false
categories:
  - blog
image: /assets/uploads/2021-03-11-xr-any-solutions-image2.png
seoImage: /assets/uploads/2021-03-11-xr-any-solutions-image2.png
seoTitle: ""
seoDescription: Czasem słyszę pytanie, dlaczego XR nie proponuje określonych rozwiązań
  kryzysu klimatycznego i ekologicznego – odpowiedź brzmi, że to celowy wybór
  i nie chodzi tylko o to, że to za trudne...
---
Czasem pojawia się pytanie, dlaczego Extinction Rebellion (XR) nie proponuje
rozwiązań kryzysu klimatycznego i ekologicznego. Niektórzy krytycy twierdzą,
że każdy potrafi zwracać uwagę na problemy i że XR nie podejmuje dużo
trudniejszego wyzwania, jakim jest znalezienie wyjścia z tej sytuacji. To
prawda, że opanowanie kryzysu klimatycznego i ekologicznego jest niezwykle
złożonym i ambitnym celem, lecz nie jest to szczyt nie do zdobycia.

W rzeczywistości rozwiązania już istnieją, a brakuje jedynie woli
politycznej, by je wystarczająco szybko wdrożyć. Celem XR jest zmiana tego
stanu rzeczy. XR nie tylko nagłaśnia nieskuteczność rządów i instytucji, ale
przede wszystkim próbuje wymusić działania.

![](/assets/uploads/2021-03-11-xr-any-solutions-image3.png)

*© XR Jamajka*

## Znamy już rozwiązania

Nie proponujemy rozwiązań między innymi dlatego, że są już dobrze znane. Nie
trzeba ponownie wynajdywać koła – praktyczne rozwiązania już istnieją i są
[dobrze
udokumentowane](https://www.un.org/en/un75/climate-crisis-race-we-can-win).

Wiemy, że klimat zmienia się pod wpływem emisji gazów cieplarnianych, takich
jak dwutlenek węgla, i że ich stężenia rosną w wyniku działalności
człowieka. Aby uniknąć postępującego globalnego ocieplenia, musimy
ograniczyć te emisje. Organizacje takie jak [Centre for Alternative
Technology](https://www.cat.org.uk/info-resources/zero-carbon-britain/research-reports/)
w Walii szczegółowo opisały, jak można osiągnąć konieczne redukcje
emisji. Będzie to wymagać działań systemowych, takich jak [zakończenie
wykorzystywania paliw
kopalnych](https://www.nrdc.org/stories/fossil-fuels-dirty-facts) i zmian
indywidualnych, takich jak [zmniejszenie spożycia mięsa i
nabiału](https://www.theguardian.com/environment/2018/may/31/avoiding-meat-and-dairy-is-single-biggest-way-to-reduce-your-impact-on-earth).

Innym ważnym aspektem kryzysu klimatycznego i ekologicznego jest [utrata
bioróżnorodności](https://rebellion.global/blog/2021/01/18/biodiversity-definition-losing-importance/).
Na naszej planecie trwa obecnie [szóste masowe
wymieranie](https://www.un.org/sustainabledevelopment/blog/2019/05/nature-decline-unprecedented-report/),
którego przyczyną (podobnie jak zmian klimatu) jest działalność
człowieka. Wiemy, że utrata bioróżnorodności postępuje między innymi z
powodu utraty siedlisk, stosowania środków chemicznych i zmian
klimatu. Znajomość przyczyn pozwala nam dokładnie określić, co musi się
zmienić, by ją powstrzymać.

Problem nie polega na tym, że nie znamy rozwiązań, lecz na niebezpiecznym
braku gotowości, by je zastosować. I na tym właśnie problemie skupia się XR.

![](/assets/uploads/2021-03-11-xr-any-solutions-image5.png)

*© Shiraaz Mohamed*

## Nie macie żadnych rozwiązań*

***(*które mi się podobają)***

Kiedy ktoś narzeka na brak rozwiązań, oznacza to często albo:

* „Nie znam się dość dobrze na tych zagadnieniach”, albo
* „Nie podobają mi się istniejące rozwiązania”

### „Nie znam się dość dobrze na tych zagadnieniach”, albo

Jeżeli wpiszemy do wyszukiwarki Google: „jakie są rozwiązania problemu zmian
klimatu?”, otrzymamy mnóstwo odpowiedzi. Oczywiście jak zwykle trzeba
pamiętać, że nie wszystko, co można przeczytać w Internecie, jest
prawdą. Jeżeli jednak będziemy trzymać się [wiarygodnych
źródeł](https://www.un.org/en/climatechange/climate-solutions), z reguły
uzyskamy podobne i dość spójne odpowiedzi. Te same propozycje znajdziemy
także w licznych książkach, [artykułach takich jak
ten](https://www.nationalgeographic.com/climate-change/how-to-fix-it/index.html),
programach telewizyjnych i filmach na ten temat. Prawdopodobnie niektóre z
nich pojawią się też w planach działań środowiskowych rządów i korporacji
(choć często w bardziej ograniczonej i rozcieńczonej wersji, niż wymaga tego
sytuacja). Warto im się krytycznie przyjrzeć, bo choć takie rozwiązania
niekiedy są przytaczane z autentycznej troski o planetę, to w innych
przypadkach stanowią tylko przykłady [greenwashingu –
ekościemy](https://www.ethicalconsumer.org/transport-travel/what-greenwashing).
Tak więc wiemy, co trzeba zrobić – problemem nie jest brak rozwiązań, lecz
brak gotowości, by je zastosować w praktyce na odpowiednio dużą skalę i w
odpowiednio szybkim tempie.

Pierwszy postulat XR brzmi: [Mówcie
prawdę](https://rebellion.global/blog/2020/12/11/tell-the-truth/) na temat
kryzysu klimatycznego i ekologicznego. Pozwoli to na uświadomienie
społeczeństwu wagi problemu. Jak najwięcej osób powinno rozumieć naszą
obecną sytuację i wiedzieć, jakie działania są wymagane, by nie pogłębiać
kryzysu. Nasze drugie żądanie adresowane do rządów, to [Działajcie
teraz](https://rebellion.global/blog/2020/08/31/act-now-extinction-rebellion-demands/)
i natychmiast podejmijcie na masową skalę konieczne środki w związku z
kryzysem klimatycznym i ekologicznym.

### „Nie podobają mi się istniejące rozwiązania”

Biorąc pod uwagę, że rozwiązania są dobrze udokumentowane, a wiele z nich
już jest częściowo wdrażanych, problem nie polega na niewiedzy, lecz na tym,
że nie są to rozwiązania, które wiele osób, polityków i firm chciałoby
usłyszeć i wprowadzić.

Na przykład powszechnie wiadomo, że podróże lotnicze generują szkodliwe
emisje i że obniżenie ich byłoby korzystne dla środowiska. Badania wykazały,
że [za sporą część tych emisji odpowiada nieliczna
mniejszość](https://www.theguardian.com/business/2020/nov/17/people-cause-global-aviation-emissions-study-covid-19).
Twierdzenie, że trzeba zmniejszyć liczbę lotów, nie jest szczególnie
kontrowersyjne, a główną przeszkodą jest niechęć do tego rozwiązania –
zarówno niechęć ludzi do zmiany nawyków, jak i niechęć rządów do
wprowadzenia zachęt lub wymuszenia takiej zmiany, np. przez dopłaty dla
osób, które często latają, lub przez inne regulacje prawne.

![](/assets/uploads/2021-03-11-xr-any-solutions-image4.png)

*„Ratować świat czy lotnictwo?”* *©* *XR Szwecja*

To nieprawda, że osobom należącym do organizacji typu XR rozwiązania te
podobają się bardziej niż wszystkim innym. Może tak być, ale czasami jedyna
różnica polega na zaakceptowaniu ich konieczności, co może po prostu wynikać
z większej świadomości straszliwych konsekwencji bezczynności.

Ten [wywiad z pilotem linii
lotniczych](https://southeastasiabackpacker.com/climate-change-travel/)
pokazuje, jak można kochać podróże i czerpać dochody z przemysłu lotniczego,
a mimo to uznawać konieczność zmiany. Zaakceptowanie koniecznych działań a
pozytywny stosunek do nich to dwie różne rzeczy.

Podróże lotnicze to doskonały przykład niebezpiecznego kuszenia
hipotetycznymi rozwiązaniami, które obecnie nie istnieją. Jest mało
prawdopodobne, by w najbliższym czasie zaczęły latać opłacalne i
niskoemisyjne samoloty liniowe, a jednak wiele osób opowiada się właśnie za
takim nieistniejącym jeszcze rozwiązaniem. Może kiedyś takie samoloty się
pojawią, lecz wymaga to czasu, którego nie mamy, biorąc pod uwagę pilną
potrzebę obniżenia emisji, by zapobiec katastrofalnym skutkom zmian klimatu.

## Zmiana myślenia o kryzysie klimatycznym i ekologicznym

### Szklanka jest w połowie pełna

Kryzys klimatyczny i ekologiczny przypomina chorobę – klimatolodzy mówią
nam, że nasza planeta jest ciężko chora. Na szczęście jednak większość z
nich nie uważa, że to śmiertelna choroba (przynajmniej na razie) i wciąż
jeszcze wiele możemy zrobić, by ją uleczyć. Gdybyśmy to my sami byli
pacjentami, to prawdopodobnie pogodzilibyśmy się z myślą o chorobie i
skoncentrowalibyśmy się na pozytywnej informacji o dostępnych metodach
leczenia. Prawdopodobnie chcielibyśmy też rozpocząć to leczenie jak
najszybciej.

Bardzo podobnie jest z kryzysem klimatycznym i ekologicznym, a jednak nie
reagujemy na niego w taki sam sposób. Zamiast cieszyć się, że istnieje
lekarstwo, często skupiamy się na jego skutkach ubocznych. Podobnie jak w
przypadku poważnej choroby, rozwiązania kryzysu klimatycznego mogą
negatywnie wpłynąć na nasze życie. Być może mieszkańcy bogatszych krajów nie
będą mogli powadzić takiego stylu życia jak dotychczas, albo rządy nie będą
mogły dłużej polegać na tych samych tanich, brudnych paliwach. Jednak dużo
łatwiej zaakceptować takie negatywne skutki, jeżeli zdamy sobie sprawę z
prostego faktu, że to konieczne, byśmy mogli uratować samych siebie i
innych.

![](/assets/uploads/2021-03-11-xr-any-solutions-image2.png)

### Działajcie teraz

Wiemy, że mnóstwo ludzi [już teraz cierpi z powodu
skutków](https://www.ucsusa.org/climate/impacts) obecnego poziomu globalnego
ocieplenia. Mimo to wiele osób wciąż próbuje opóźnić działania, choć według
prognoz konsekwencje bezczynności będą o wiele gorsze. Kiedy lekarz
diagnozuje u pacjenta raka, celem jest zazwyczaj jak najszybsze rozpoczęcie
leczenia. W większości przypadków pacjent nie pyta, o ile może opóźnić
leczenie i jak bardzo może dopuścić do dalszego rozwoju choroby.

O zmianach klimatu należy myśleć tak samo jak o raku – w obu przypadkach nie
ma bezpiecznego poziomu, więc musimy działać natychmiast, zanim sytuacja się
jeszcze pogorszy. Powinno nam też dać do myślenia to, że nie możemy z całą
pewnością stwierdzić, od jakiego momentu leczenie stanie się niemożliwe. W
przyrodzie istnieją niezwykle [złożone wzajemne
relacje](https://climate.nasa.gov/nasa_science/science/), które mogą
przybrać postać klimatycznych sprzężeń zwrotnych. Dlatego nie da się
dokładnie przewidzieć, kiedy przekroczymy punkty krytyczne i utracimy
zdolność zapobiegania dalszym zmianom klimatu. Wiemy natomiast, że zwlekanie
zmniejsza szanse osiągnięcia pozytywnych rezultatów i że wymusi stosowanie
bardziej drastycznych działań.

Gdybyśmy to my sami zachorowali na chorobę zagrażającą naszemu życiu, mało
kto z nas odrzuciłby dostępne metody leczenia i czekał, bo już niedługo
zostaną opracowane lepsze. Jednak podejmujemy takie właśnie ryzyko,
nadmiernie polegając na nowych technologiach, takich jak [sekwestracja
dwutlenku węgla](https://carbonremovalcentre.com/). Sekwestracja dwutlenku
węgla wciąż pozostaje technologią niesprawdzoną w skali pozwalającej na
uzyskanie realnego wpływu na klimat. Może w przyszłości stanie się
skutecznym rozwiązaniem, ale stawianie na nią jest zupełnie
nieodpowiedzialne. Jeżeli potraktujemy kryzys klimatyczny i ekologiczny jak
chorobę zagrażającą życiu, [najrozsądniejszym wyjściem] będzie zastosowanie
rozwiązań, które są dostępne już
dziś](https://www.nature.com/articles/s41560-019-0365-7?platform=hootsuite&platform=hootsuite&dom=prime&src=syn).

## Rola XR

Tworzymy rozwiązania problemu bezczynności wobec kryzysu klimatycznego i
ekologicznego, a nie technologie pozwalające na powstrzymanie zmian klimatu
i utraty bioróżnorodności, bo te już istnieją.

![](/assets/uploads/2021-03-11-xr-any-solutions-image1.png)

Innym powodem, dla którego XR nie opowiada się za określonymi rozwiązaniami,
jest nasz trzeci postulat powołania [paneli
obywatelskich](https://rebellion.global/blog/2021/01/05/citizens-assembly-climate-change/).
W skład panelu obywatelskiego wchodziliby losowo wybrani zwykli ludzie,
którzy dokładnie zapoznaliby się z danym problem, a następnie wspólnie
wypracowaliby zalecenia dotyczące dalszych kroków. Lepiej by zwykli ludzie
zadecydowali o naszej wspólnej przyszłości, niż by wszystkie trudne decyzje
podejmowali politycy, którzy boją się utraty głosów, albo garstka
miliarderów. Wierzymy, że jeżeli ludzie otrzymają dość informacji i
zrozumieją, jakie są dostępne opcje, będą zdolni określić najlepszy plan
działań. Niewłaściwe byłoby z naszej strony mówić im, jaka powinna być ich
odpowiedź, zanim jeszcze zaczęli.

XR dąży do rozwijania świadomości kryzysu, a przy tym bezpośrednio zwraca
uwagę na niemoralność bezczynności. Chcemy, by rządy i media całkowicie
otwarcie i szczerze mówiły o wszystkich aspektach kryzysu, z którym się
zmagamy, by wszyscy zrozumieli jego powagę i przyczyny (Mówcie
prawdę). Wszyscy staramy się popchnąć polityków do działania w tempie,
którego wymaga sytuacja (Działajcie teraz). Wszystkie rozwiązania są
dostępne i chcemy, by zwykli ludzie (nie tylko członkowie i członkinie XR)
podjęli świadome decyzje w sprawie ich zastosowania w ramach paneli
obywatelskich.

Nie brzmi to szczególnie bezzasadnie ani radykalnie, prawda?
