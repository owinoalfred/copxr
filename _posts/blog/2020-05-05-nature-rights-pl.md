---
layout: page-small-width
lang: pl
title: 'Zatrucie jeziora Erie: dlaczego należy nadać prawa naturze'
slug: nature-rights
date: '2020-05-05 17:07'
published: true
categories:
  - blog
header-class: bg-black text-light-gray
image: /assets/uploads/poisoning_of_lake_erie_image3.jpg
---
*Autor: Andrew Jones*\
\
\
2 sierpnia 2014 roku 500 tysięcy mieszkańców i mieszkanek Toledo w stanie Ohio obudziło się do dźwięku [komunikatu alarmowego](https://web.archive.org/web/20140803025605/https://toledo.oh.gov/news/2014/08/urgent-water-notice/): „Pilny komunikat w sprawie wody! NIE PIĆ WODY, NAWET PO ZAGOTOWANIU”. Kilka godzin później w miejscowych sklepach nie można już było kupić wody butelkowanej. Lokalna ludność ruszyła w poszukiwaniu wody nawet 100 km poza miasto.

Z powodu zakwitu na jeziorze Erie, dziesiątym co do wielkości słodkowodnym
jeziorze na świecie, w wodzie z kranu w Toledo znalazła się mikrocystyna,
czyli [silna
toksyna](https://eriecountypa.gov/departments/health/what-we-do/beach-sampling-results/harmful-algal-blooms/)
powodująca wymioty, biegunkę i niewydolność wątroby.

W ostatnich dekadach do jeziora rozlał się nadmiar fosforu i azotu,
powodując tym samym rozwój toksycznych glonów. Znaki ostrzegawcze
obwieszczające: „NIEBEZPIECZEŃSTWO. Unikać wszelkiego kontaktu z wodą” stały
się nieodłącznym elementem plaż w zachodniej części jeziora Erie.

![](/assets/uploads/poisoning_of_lake_erie_image1.jpg)

*Próbka wody z jeziora Erie pobrana we wrześniu 2017 r. (Zdjęcie: [NOAA GLERL](https://www.flickr.com/photos/noaa_glerl/37186276541))*

Opisując glony, miejscowy żeglarz [Dave Spangler
powiedział](https://greatlakes.org/2019/08/five-years-later-lessons-from-the-toledo-water-crisis/):
„woda jest tak gęsta, że spowalnia łodzie”. Według niego zapach przypominał
„babciną piwnicę – wiało stęchlizną”.

Zakwit nie wpływa jedynie na wodę pitną, ale utrudnia również promieniom
słonecznym dotarcie do podwodnych roślin. Kiedy glony obumierają, nadmiar
biomasy powoduje szaleńczą aktywność mikroorganizmów, które szybko zużywają
znajdujący się w jeziorze tlen i [duszą tym samym wszystkie ryby i organizmy
wodne](https://www.epa.gov/nutrientpollution/effects-dead-zones-and-harmful-algal-blooms).
Powstałe w ten sposób martwe strefy mogą zajmować nawet jedną trzecią
powierzchni jeziora.

Odpowiadają za nie głównie [spływy z
pól](https://www.sciencedirect.com/science/article/pii/S0380133014000252).
Nowoczesne nawozy oraz ogromna ilość odpadów zwierzęcych powstałych w skutek
intensywnej hodowli zwierząt odpowiedzialne są za nadmiar fosforu i azotu,
który następnie spływa do jeziora podczas intensywnych opadów deszczu.

Dawniej mobilizacja obywatelska w celu wyeliminowania punktowych źródeł
zanieczyszczenia przynosiła pewne rezultaty. Problem zanieczyszczeń
spływających do jeziora z miejskiej oczyszczalni ścieków łatwo jest
rozwiązać, ale gdy źródłem skażenia są tysiące niezależnych agrobiznesów
działających na terenie całego zlewiska, kontrolowanie sytuacji staje się
trudniejsze – zarówno z praktycznego, jak i politycznego punktu widzenia.

Mieszkańcy i mieszkanki Toledo przez długie lata próbowali chronić swoje
źródło wody pitnej: za pomocą dostępnych środków prawnych
[bezskutecznie](https://www.politico.com/news/2020/01/23/trump-epa-curbs-water-protections-102779)
walczyli o [wymuszenie stosowania obecnych
przepisów](https://www.ocj.com/2019/02/new-lake-erie-lawsuit-filed-against-u-s-epa/)
i [wprowadzenie
nowych](https://publicintegrity.org/environment/growing-food-sowing-trouble/lake-erie-toxic-algae-farm-manure-runoff/).
Sfrustrowani brakiem jakichkolwiek działań, zaczęli szukać nowych sposobów.

### Czy drzewa powinny mieć moc prawną?

Do tej pory kilka grup próbowało bronić w sądzie ekosystemów przed
zniszczeniem, ale w większości przypadków [zdaniem
sądu](https://www.oyez.org/cases/1971/70-34) grupy te nie miały
wystarczającej mocy prawnej, by wnieść pozew, ponieważ nie ponosiły one
bezpośrednich szkód.

W odpowiedzi niektórzy zdecydowali się nadać moc prawną bezpośrednio
przyrodzie. W 1972 roku profesor Christopher Stone napisał referat pod
tytułem *[Should Trees Have Standing?—Toward Legal Rights for Natural
Objects](https://iseethics.files.wordpress.com/2013/02/stone-christopher-d-should-trees-have-standing.pdf)*
(ang. Czy drzewa powinny mieć moc prawną? – ku nadaniu praw obiektom
przyrodniczym).

Nadanie praw przyrodzie może przekraczać ludzką wyobraźnię, ale, jak pisze
Stone:

> „w całej historii prawa każde pomyślne nadanie praw nowemu podmiotowi było... praktycznie nie do pomyślenia... Dopóki niemającemu praw podmiotowi nie zostaną nadane prawa, nie będziemy w stanie patrzeć na niego inaczej niż na 'obiekt', z którego możemy korzystać my – czyli ci, którym obecnie przysługuje prawo”.

Nadanie praw przyrodzie miałoby natychmiastowe konsekwencje. Aby system
rynkowy mógł funkcjonować, przedsiębiorstwa muszą ponosić odpowiedzialność
za koszty ponoszone przez jednostki niższego szczebla. Skutki zanieczyszczeń
na ludzkie życie są jednak zwykle zbyt rozproszone, by mogły stanowić prawny
punkt zaczepienia. W swoim referacie Stone jako przykład podaje
zanieczyszczenie jeziora Erie w latach 70. Zdaniem autora biorąc pod uwagę
koszty niższego szczebla, należy wyjść myślą poza sztywne ramy „pożytku w
rozumieniu homocentrycznym” i uwzględnić śmierć i cierpienie form życia
innych niż człowiek.

Może to być łatwiejsze, niż nam się wydaje. System prawny tworzy wartość
ekonomiczną poprzez to, co chroni. Własność prywatna i prawa autorskie mają
wartość tylko dlatego, że są uznawane przez prawo. Tak samo jezioro zyska
wartość, kiedy prawodawstwo nałoży kary na tych, którzy łamią jego prawa.

### Prawa natury zapisane w ustawodawstwie

W ostatnich latach chcąc osiągnąć istotną zmianę, coraz więcej ludzi zwraca
się ku argumentowi Stone'a. [Od 2006
roku](https://celdf.org/advancing-community-rights/rights-of-nature/rights-nature-timeline/)
miasta i państwa na całym świecie wpisują prawa natury do swego
ustawodawstwa.

W 2008 roku [Ekwador stał się pierwszym
państwem](https://celdf.org/advancing-community-rights/rights-of-nature/), w
którym prawa natury zostały zapisane w konstytucji. [Artykuł gwarantujący
nowe prawa rozpoczyna się
słowami](http://pdba.georgetown.edu/Constitutions/Ecuador/english08.html):

> „Natura, inaczej Pacha Mama (kecz. Matka Ziemia), w której rozmnaża się i rozwija się życie, ma prawo do poszanowania swojego istnienia oraz do podtrzymywania i odnowy jej cyklu życia, struktury, funkcji i procesów ewolucyjnych. Wszelkie jednostki, wspólnoty, ludy i narody mają prawo zgłosić się do organów publicznych w celu ochrony praw natury”.

Innymi słowy, każdy może zwrócić się do sądu w celu ochrony życia, bez
względu na moc prawną powodu. Nie chodzi tu tylko o ochronę przed przyszłym
zniszczeniem: jak czytamy dalej, „Natura ma prawo być przywróconą do
poprzedniego stanu”.

W 2010 roku Boliwia poszła tym samym tropem, wprowadzając „[Prawo Matki
Ziemi](https://www.theguardian.com/environment/2011/apr/10/bolivia-enshrines-natural-worlds-rights)”.
Według prawa Matka Ziemia jest „dynamicznym żywym układem, w skład którego
wchodzi niepodzielna wspólnota wszystkich żywych organizmów i istot, które
są wzajemnie powiązane, zależą od siebie, uzupełniają się nawzajem i dzielą
ten sam los.”

W 2017 roku Nowa Zelandia [nadała osobowość prawną rzece
Whanganui](https://www.theguardian.com/world/2019/nov/30/saving-the-whanganui-can-personhood-rescue-a-river)
– jest to pierwsza rzeka na świecie uznana za niezależną żywą
istotę. Indyjski sąd poszedł za przykładem i nadał rzece Ganges i jej
dopływowi Jamunie „[status bytów żywych i osób
prawnych](https://www.theguardian.com/world/2017/mar/21/ganges-and-yamuna-rivers-granted-same-legal-rights-as-human-beings)”.

![rzeka Whanganui](/assets/uploads/poisoning_of_lake_erie_image2.jpg)

*Rzeka Whanganui (Zdjęcie: [Duane Wilkins](https://commons.wikimedia.org/wiki/File:Cool_Bend_on_Whanganui_River_-_panoramio.jpg))*

Uznanie praw obiektów przyrodniczych nie ogranicza się jedynie do symboliki
i coraz częściej wkracza na sale sądowe. W 2011 roku [chaotyczna budowa
drogi wzdłuż rzeki
Vilcabamba](https://ejatlas.org/conflict/first-successful-case-of-rights-of-nature-ruling-vilcabamba-river-ecuador)
w Ekwadorze zagrażała ekosystemom znajdującym się w dole rzeki. Urobek i i
gruz trafiły prosto do wody, a zniszczenie wzgórz przyczyniło się do
zwiększonej erozji. W wyniku powstałych blokad rzeka zmieniła kurs, a poziom
wód podniósł się. Doszło do poważnych powodzi, które spowodowały zniszczenie
ekosystemów, zwiększyły ryzyko powstania osuwisk oraz utrudniły dostęp do
czystej wody.

Mieszkający w dole rzeki ludzie zamiast złożyć sprawę o szkody osobiste, w
imieniu rzeki wnieśli skargę konstytucyjną. A Sąd Prowincjonalny [orzekł na
korzyść](https://therightsofnature.org/first-ron-case-ecuador/) rzeki
Vilcabamba.

Rzecznicy prawa natury nie doczekali się jeszcze szczęśliwego
zakończenia. Obrońcy rzeki [zmagają
się](https://www.kosmosjournal.org/article/worlds-first-successful-rights-of-nature-lawsuit-2/)
z ekwadorskim rządem, który nie chce wymusić egzekwowania wyroku. W tym
samym czasie w ekwadorskim lesie deszczowym [wydobywa się coraz więcej ropy
naftowej](https://www.ft.com/content/8e1acf14-e467-11e9-b8e0-026e07cbe5b4).
Rząd Boliwii zachęca do karczowania lasów, co według mieszkańców kraju
[wywołało
pożary](https://www.theguardian.com/world/2019/sep/02/bolivia-evo-morales-wildfires-chiquitano)
w suchym lesie Chiquitano na niespotykaną jak dotąd skalę. Sąd Najwyższy w
Indiach [uchylił wcześniejszy
wyrok](https://www.bbc.com/news/world-asia-india-40537701), motywując swoją
decyzję tym, że nadanie praw rzekom „narusza równowagę prawną.”

Z drugiej strony osobowość prawna rzeki Whanganui spotkała się jak na razie
z większym szacunkiem. Ustawa stanowi [zwieńczenie stuletnich
starań](https://www.nationalgeographic.com/culture/2019/04/maori-river-in-new-zealand-is-a-legal-person/)
Maorysów, rdzennych mieszkańców Nowej Zelandii, według których losy ludzi i
rzeki są ze sobą ściśle powiązane. Innowacyjne kompleksowe ramy prawne
wprowadzają między innymi [„ludzką” radę Te Pou
Tupua](http://www.legislation.govt.nz/bill/government/2016/0129/latest/DLM6831468.html),
która ma bezpośrednio czuwać nad dobrem rzeki.

Ten globalny ruch był inspiracją dla grupy [Toledoans for Safe
Water](https://lakeerieaction.wixsite.com/safewatertoledo)
(ang. Toledańczycy dla bezpiecznej wody), składającej się z lokalnych
aktywistów i aktywistek zamieszkałych okolice jeziora Erie, do napisania
[Ustawy w sprawie praw jeziora
Erie](https://beyondpesticides.org/assets/media/documents/LakeErieBillofRights.pdf)
(czyli Lake Erie Bill of Rights, w skrócie LEBOR).

### Toledo głosuje za ustawą nadającą prawa jeziorowi Erie

![](/assets/uploads/poisoning_of_lake_erie_image3.jpg)

*Szkodliwy zakwit glonów na jeziorze Erie: 20 września 2017 r. (Zdjęcie: [Aerial Associates Photography, Inc., Zachary Haslick](https://www.flickr.com/photos/noaa_glerl/36638583403/in/photolist-XPCjnR-XPCkWn-YNcv1b-YNDe8w-YNcvTy-YscCo5-XN73EW-YNDehQ-YNDdp7-YQ9k7N-XN73aY-YscCh3-XN756w-BLLQuG-XRCQDa-YLCHj5-XPCk2M-YuvgqW-cMtuny-BLLUhS-XPCjX8-wSCTPA-BLLW2U-oxo8zv-XPCjJx-BLLTGd-YQNyVn-YLCHcm-BLLQsN-XRCQGX-p5BgW9-YNcuT7-XPCj4e-adrBYv-YuvgXh-ejuTfh-8xRCyq-XPCjpz-cWdBbw-fJjbTQ-ejpb8M-ejuU6o-oinCax-XPCkrp-XPCj5B-fubE8i-z4MPap-YLCHb9-aqHJaG-XPCjDH))*

Ustawa głosi:

> „koniecznym stało się... nadanie praw przyrodzie, aby dopilnować, by nasze naturalne środowisko oraz nasze wartości, dobro i prawa nie były więcej podporządkowane priorytetowy nadmiernego bogacenia się czy niekontrolowanej władzy politycznej”.

Po latach mobilizowania obywateli i obywatelek do poparcia ustawy LEBOR w
2019 roku Toledo wreszcie nadało prawa jeziorowi. Podczas gdy w wielu sądach
i systemach ustawodawczych coraz częściej próbowano nadać prawa naturze,
ustawa przeszła w Toledo [przy 61% głosów
za](https://ballotpedia.org/Toledo,_Ohio,_Question_2,_%22Lake_Erie_Bill_of_Rights%22_Initiative_%28February_2019%29).

Od przyjęcia ustawy nie minęło jeszcze 11 godzin, a przedsiębiorstwo Drewes
Farms Partnership oraz Stan Ohio [już zdążyły złożyć pozew przeciwko mieście
Toledo](https://www.courthousenews.com/wp-content/uploads/2019/02/DrewesErie.pdf),
kwestionując zgodność LEBOR z konstytucją i prawem.

Pozew złożony przez Drewes Farms jest wyjątkowy, ponieważ przedsiębiorstwo
niezwykle szczegółowo opisuje to, jak ustawa LEBOR uniemożliwia im
prowadzenie działalności bez wprowadzania żadnych zmian. Ustawa służyła
dokładnie temu! Drewes Farms miało rację – zmniejszenie nadmiernych spływów
nie jest możliwe, jeśli zdecydowanie nie zmienimy naszego podejścia do
rolnictwa, które cechują bezkresne monouprawy, nadmierne korzystanie ze
sztucznych nawozów, zyski liczone w milionach dolarów,
[65-tonowe](https://en.wikipedia.org/wiki/Big_Bud_747) traktory ze
zbiornikami mogącymi pomieścić 4,5 tysięcy litrów oleju napędowego oraz
ogromne farmy ze stłoczonymi, cierpiącymi zwierzętami.

Nie chcemy jednak umniejszać trudnej sytuacji Drewes Farms. Z perspektywy
przedsiębiorstwa przez długie lata odpowiadało ono jedynie na ograniczenia
rynkowe, próbując chociaż trochę zarobić. Właściciele firmy musieli
zaciągnąć pewnie spory dług, aby móc podporządkować sobie większy teren przy
pomocy większych maszyn. Do tej pory sukces przedsiębiorstwa oceniany był
tylko przez pryzmat jego zdolności osiągania zysków. Teraz natomiast
niewielkie miasto próbuje obarczyć je kolejnymi żądaniami? Aby spełniać
wszystkie wymogi ustawy LEBOR, Drewes Farms potrzebowałoby ogromnej
pomocy. Milionowa inwestycja w maszyny, możliwa jedynie po zaciągnięciu
milionowego długu, poszłaby na marne. A ustawa wcale w tej kwestii nie
pomaga.

W styczniu 2020 roku obie strony [przedstawiły w sądzie mowy
końcowe](https://celdf.org/2020/02/lake-erie-bill-of-rights-court-update/).
Drewes Farms i Stan Ohio zmuszone były zaprezentować sprzeczne
argumenty. Według nich Toledo próbując chronić swoją wodę pitną, nie ma
prawa wychodzić poza swą jurysdykcję, ale rówieśnicze twierdzą, że stan i
przedsiębiorstwo mają prawo zanieczyszczać tereny poza swoimi granicami.

### Czyje prawo zwycięża?

Kluczową kwestią w sprawie było to, „czyje prawo zwycięża”? Prawo obywateli
i obywatelek Toledo do czystej wody? Prawo ekosystemu jeziora Erie do
„istnienia, prosperowania i naturalnego rozwoju”? Czy prawo Drewes Farms i
innych przedsiębiorstw tego typu do działania bez wprowadzenia jakichkolwiek
zmian?

Im więcej praw uwzględniamy, tym częściej będzie zachodził między nimi
konflikt. A wtedy któremu z nich przysługuje priorytetowe traktowanie?

Ruch walczący o prawa natury próbuje zmienić nasze priorytety. Opiera się na
myśleniu, że ochrona dostępu do podstawowych potrzeb – czystego powietrza i
wody – stanowi wyższy priorytet niż dostęp korporacji do własności prywatnej
i zysków; że prawo żyjącego ekosystemu do istnienia stanowi wyższy priorytet
niż prawo człowieka do wykorzystywania wszelkich form życia bez stosowania
mechanizmów wyrównawczych.

Ruchowi przeciwstawiają się [wpływowe podmioty o głęboko zakorzenionych
interesach](https://celdf.org/2019/04/toledoans-for-safe-water-campaign-finance-report-sheds-light-on-corrupt-corporate-influence-against-the-lake-erie-bill-of-rights/).
Ale jego siła leży właśnie w jego prostocie. Aby sąd unieważnił
postanowienia ustawy LEBOR, musiałby przyznać, że mieszkańcy i mieszkanki
Toledo oraz ekosystem jeziora nie mają prawa do czystego, zdrowego
środowiska i że korporacje i rządy mogą w legalny sposób pozbawiać jeziora
Erie tego prawa.

Pod koniec „Should Trees Have Standing?” Christopher Stone przechodzi od
zagadnień praktycznych do kwestii filozoficznych. Zadaje czytelnikom i
czytelniczkom pytanie:

> „Dlaczego nie wystarcza nam zaspokojenie naszych podstawowych potrzeb biologicznych? Dlaczego mamy w sobie potrzebę podporządkowania, uprzedmiotowienia, władania i panowania?”

Nasze myślenie, że przyroda jest przedmiotem, który należy zdominować,
doprowadziło do zniszczenia zarówno ziemi, jak i życia. To podejście
widoczne jest również w tym, jak nasze prawo traktuje inne formy
życia. Stone zwrócił uwagę na coraz silniejsze „odłączenie się” przez nas od
natury, którą traktujemy jak coś hamującego nasz rozwój osobisty jako istot
moralnych.

Stone przypomina rolę Sądu Najwyższego Stanów Zjednoczonych w [obaleniu
segregacji rasowej w
szkołach](https://www.history.com/topics/black-history/brown-v-board-of-education-of-topeka),
przypominając nam tym samym, że znaczenie kulturowe wyroku było ważniejsze
niż jego praktyczne skutki. Wyrok ten „uświadomił nam potrzeby moralne,
którym, gdy stały się widoczne, nie można było zaprzeczyć”.

Tak samo nadanie praw naturze może stać się kluczowym krokiem w stronę
naprawienia naszych stosunków z pozaludzkim życiem.

![Jezioro Eerie](/assets/uploads/poisoning_of_lake_erie_image4.jpg)

*Szkodliwy zakwit glonów na jeziorze Erie, październik 2015 r. (Zdjęcie: [NOAA Great Lakes CoastWatch](https://www.flickr.com/photos/noaa_glerl/24060057266/in/album-72157639592150973/))*
