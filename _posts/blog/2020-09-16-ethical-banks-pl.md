---
lang: pl
title: Jak przestać finansować przemysł paliw kopalnych? Przenosząc konto do etycznego banku
author: Neil Simpson
slug: ethical-banks
date: 2020-09-21 13:09
published: true
categories:
  - blog
image: /assets/uploads/firebill.jpg
seoImage: /assets/uploads/firebill.jpg
seoTitle: How to Clean up the Dirty Banks
seoDescription: Jedna z najważniejszych rzeczy, jaką możemy zrobić w ramach naszej wspólnej walki przeciwko zmianom klimatu, 
  jest zmiana banku.
---
Sadź drzewa. Daj się zaaresztować. Przestań jeść mięso. Nie używaj
plastiku. Przebierz się za pszczołę i zjedź po linie z rządowego
budynku. Zablokuj drogę przy pomocy zepsutej przyczepy kempingowej i dwóch
tamburynów... Istnieje wiele możliwości walki o sprawiedliwość klimatyczną,
ale często zapominamy, że każdy z nas ma w swych rękach inną broń: nasze
pieniądze. Czy Twój bank finansuje właśnie chaos klimatyczny? Jak przenieść
się do etycznego banku? Zaraz się dowiesz.

![100 US dollar bills burning into
ashes](/assets/uploads/be06f3b5-c76a-4783-89b2-53512d2cb563.jpg)

 *Jp Valery, [Unsplash](https://unsplash.com/photos/hfrDZAXwb5c)* 

## Gdzie są Twoje pieniądze?

Kiedy ostatnio zastanawialiście się, po co nam są banki? Ja po raz ostatni
jeszcze w dzieciństwie, kiedy otworzyłem swoje pierwsze konto. Banki to
alternatywa do trzymania pieniędzy w zamrażalce. Super! Banki nagradzają Cię
za trzymanie u nich swoich pieniędzy poprzez oprocentowanie. Super! Banki
inwestują w tysiące przedsięwzięć i pożyczają Twoje pieniądze innym. Super?
Nie zawsze...

W lutym przeczytałem artykuł w The Guardian, w którym przedstawiono [50
prostych sposobów na to, by żyć bardziej
ekologicznie](https://www.theguardian.com/environment/2020/feb/29/50-ways-to-green-up-your-life-save-the-planet#comment-138576391).
Autorka artykułu, brytyjska dziennikarka Donna Fergun, pisze w nim, że od
podpisania Porozumienia paryskiego w 2016 roku brytyjskie banki
zainwestowały w paliwa kopalne niemal 150 mld funtów.

Ogromna liczba właścicieli i właścicielek kont bankowych w Wielkiej Brytanii
(z której pochodzę) w ciągu ostatnich czterech lat pożyczyła przemysłowi
paliw kopalnych blisko STO PIĘĆDZIESIĄT MILIARDÓW FUNTÓW. Powtarzam: to suma
tylko z Wielkiej Brytanii.

![Chase retail bank on a main road with a white van parked out
front](/assets/uploads/9f2cfc5e-5ae4-4ea2-8b3f-a60407671967.jpg)

*Ashim D’Silva, [Unsplash](https://unsplash.com/photos/DYsV3ifO5E4)*

## Bankowość na świecie

Kalifornijska organizacja [Rainforest Action Network](https://www.ran.org/)
(RAN) sporządza raporty na temat działań inwestycyjnych banków z całego
świata. Od 2009 roku RAN publikuje coroczny raport [Banking on Climate
Change](https://www.ran.org/bankingonclimatechange2020/) na temat związku
bankowości i kwestii zmiany klimatu. Pomagają jej w tym Indigenous
Environmental Network (USA), Oil Change International (USA), Reclaim Finance
(Francja), Sierra Club (USA) oraz BankTrack (Holandia).

W raporcie Banking on Climate Change z 2020 roku wywnioskowano, że
inwestycje banków w paliwa kopalne rosną. Z raportu wynika, że 35
organizacji, które najszczodrzej finansują paliwa kopalne, znajduje się w
Kanadzie, Chinach, Europie, Japonii i USA. Oto pierwsza dziesiątka z
wyliczeniem, ile funduszy każda organizacja włożyła w paliwa kopalne od 2015
roku. Używamy tej daty, ponieważ wtedy powstało Porozumienie paryskie do
Ramowej konwencji ONZ w sprawie zmian klimatu:

1. JPMorgan Chase, USA: 269 mld dolarów
2. Wells Fargo, USA: 198 mld dolarów
3. Citi, USA: 188 mld dolarów
4. Bank of America, USA: 157 mld dolarów
5. RBC, Kanada: 141 mld dolarów
6. MUFG, Japonia: 119 mld dolarów
7. Barclays, Europa: 118 mld dolarów
8. Toronto-Dominion, Kanada: 103 mld dolarów
9. Mizuho, Japonia: 103 mld dolarów
10. Scotiabank, Kanada: 98 mld dolarów

Aby raport był jak najbardziej trafny, Banking on Climate Change przygląda
się czołówce 20 światowych banków komercyjnych i inwestycyjnych, według
rozmiaru kapitału. Uwzględnia się także szesnaście banków ze światowej
czołówki 60 instytucji. Wybierane są ze względu na ich znaczącą obecność w
kluczowych regionach świata.

Na temat celów raportu Banking on Climate Change rozmawiałem z rzecznikiem
RAN Laurelem Sutherlinem:

„Raport jasno pokazuje, które instytucje są najbardziej odpowiedzialne za
zagrażanie naszej wspólnej przyszłości. Mamy nadzieję, że czytelniczki i
czytelnicy wykorzystają prezentowane przez nas informacje jako narzędzie,
które pomoże im dołączyć do rozrastającego się międzynarodowego
ruchu. Mobilizuje on ludzi i wywiera presję na sektorze finansowym, aby
zaprzestano przeznaczać setki miliardów dolarów na przemysł paliw kopalnych.

Mamy głównie nadzieję, że ludzie zaczną okazywać wsparcie i solidarność w
stosunku do wielu ruchów oporu prowadzonych przez ludność tubylczą i
społeczności lokalne. Bezpośrednio sprzeciwiają się one decyzjom banków w
kwestii inwestycji, które uderzają w naszą przyszłość. Oto tylko niektóre z
nich: kampanie przeciw rozbudowie rurociągów Line 3, Keystone XL oraz
Coastal GasLink w USA, a także eksploatacji terytoriów ludów tubylczych w
Amazonii”.

## Dlaczego stanowi to tak poważny problem?

Inwestując w paliwa kopalne lub pożyczając nasze pieniądze zajmującemu się
tym przemysłowi, nieetyczne banki finansują ciągłe wydobywanie i spalanie
ropy naftowej, węgla i gazu. Palenie tych surowców wyzwala gazy
cieplarniane, które stopniowo zwiększają temperaturę Ziemi. Prowadzi to do
suszy, powodzi, ekstremalnych warunków pogodowych i nie tylko.

Dla wszystkich zmartwionych kryzysem klimatycznym raport RAN przynosi
naprawdę złe wieści.

![Grey office building with classical
pillars](/assets/uploads/a6d10c08-e8d9-4dbe-b2b9-e156df669a67.jpg)

*Etienne Martin,* *[Unsplash](https://unsplash.com/photos/2_K82gx9Uk8)*

## Odzyskaj swoją władzę

Jaką więc władzę mamy, jeśli chodzi o ograniczenie finansowania paliw
kopalnych? Jako konsumenci i konsumentki żyjący w kapitalistycznym
społeczeństwie prawie cała potęga spoczywa w naszych rękach – ale oddaliśmy
ją. To od nas zależy, czy na nową odkryjemy naszą siłę i użyjemy jej w
dobrych celach.

Udało mi się porozmawiać z Ernstem-Janem Kuiperem, aktywistą klimatycznym
grupy BankTrack (i krajowym reprezentantem Extinction Rebellion
Holandia). To prawdziwy ekspert w dziedzinie etycznej bankowości:

„W prawie każdym zachodnim państwie klienci mogą przenieść konto do
etycznego banku. Banki nie mają obowiązku prawnego, by mówić swoim klientkom
i klientom, w co inwestują lub jakie inicjatywy wspierają finansowo. Mogłyby
natomiast mówić o tym w dużo bardziej otwarty sposób niż teraz. Widzimy, że
niektóre etyczne banki publikują pełne informacje na temat wszystkich swoich
klientów biznesowych.”

Potęga banku leży w jego wiedzy i ekspertyzie finansowej, której my sami nie
posiadamy. Mogą sprawić, że jeszcze mniej będziemy rozumieć ten temat. I
czerpią z tego korzyści. Na szczęście w tym gąszczu niejasności Ernst ma dla
nas źdźbło klarownych informacji:

„Jeśli bank jasno nie mówi, że nie finansuje przemysłu paliw kopalnych,
można założyć, że właśnie w to inwestuje.”

To złota rada i warto ją zapamiętać.

![Crowds of people walking over a busy zebra crossing
crosswalk](/assets/uploads/9c2874e3-5a40-4400-b6f3-0c8675d93529.jpg)

*Ryoji Iwata, [Unsplash](https://unsplash.com/photos/IBaVuZsJJTo)* 

## 5 pozytywnych kroków

### 1. Przeprowadź rozeznanie na temat swojego banku

Istnieje wiele narzędzi online i kampanii (o niektórych już wspomniałem),
które mogą udzielić Ci informacji na temat Twojego banku. Pomogą Ci
sprawdzić, czy korzystasz z usług etycznego banku. Oto kilka pomocny linków:

* [](http://www.banktrack.org/)[www.banktrack.org](http://www.banktrack.org)

  Bank Track prowadzi rejestr setek banków z całego świata, w tym „podejrzanych interesów” (znajdziesz tam także dobre wieści ze świata bankowości)
* [www.marketforces.org.au](http://www.marketforces.org.au)

  Market Forces zajmuje się głównie australijskimi bankami, ale prowadzi także badania nad organizacjami z Indonezji, Japonii, Singapuru i Wietnamu, a także publikuje świetne praktyczne rady
* [](http://www.reclaimfinance.org/)[www.reclaimfinance.org](http://www.reclaimfinance.org)

  Reclaim Finance publikuje informacje o dobrych i złych praktykach francuskiego systemu finansowego oraz posiada narzędzie, które wyjaśnia polityki banków na temat wydobywania węgla
* [](http://www.thegoodshoppingguide.com/)[www.thegoodshoppingguide.com](http://www.thegoodshoppingguide.com)

  Na stronie tej londyńskiej organizacji znajdziesz łatwe w obsłudze porównanie brytyjskich banków
* [www.fossilfreefunds.org](https://fossilfreefunds.org/)

  Jeśli Twoje pieniądze znajdują się na amerykańskim funduszu wspólnego inwestowania, narzędzie Fossil Free Funds pomoże Ci ocenić różne możliwości, dzięki którym podejmiesz najlepszą decyzję w tej sprawie

Możesz także porozmawiać bezpośrednio ze swoim bankiem. Ja korzystam z
angielskiego banku NatWest. Sprawdziłem ich stronę internetową. Nie
znalazłem tam nic, co pomogłoby mi zrozumieć, co dzieje się z moimi
pieniędzmi. Zadzwoniłem więc do serwisu obsługi klienta NatWest:

Ja: Dzień dobry, chciałbym dowiedzieć się, co NatWest robi z moimi
pieniędzmi.

NatWest: Dzień dobry. Co ma pan na myśli?

Ja: Trzymam pieniądze na kilku kontach w waszym banku. Inwestujecie je i
pożyczacie na rzecz różnych projektów i kampanii. Mam rację?

NW: ...tak, ma pan rację.

Ja: Chciałbym wiedzieć, co to za firmy i projekty, ponieważ chcę zrozumieć,
w jaki sposób korzystacie z moich pieniędzy.

NW: OK... proszę chwilę poczekać. Spróbuję się dowiedzieć, do kogo pana
przełączyć…

Ta rozmowa była trudna, pewnie dlatego, że NatWest (i prawdopodobnie wiele
innych banków) nie dostaje takich pytań od klientów i klientek. Bezpośrednia
rozmowa ze swoim bankiem na ten temat to skomplikowana sprawa, ale
przynajmniej dasz im znać, że ta kwestia jest dla Ciebie ważna. To świetny
sposób na przyspieszenie zmian, których wszyscy desperacko potrzebujemy.

### 2. Nie daj się onieśmielić

Czujesz się głupio, pytając swój bank, co robią z Twoimi pieniędzmi? To
zupełnie normalne! Ja też się tak czułem. Ale bez naszych pieniędzy banki by
nie istniały. To one służą nam, dlatego powinny odpowiadać na nasze
pytania. W moim przypadku NatWest w końcu poprosił mnie, żebym napisał do
działu Komunikacji i Spraw Korporacyjnych. Oto treść mojego maila:

> Szanowni Państwo,
>
> dziękuję za poświęcenie mi czasu podczas naszej dzisiejszej rozmowy telefonicznej. Korzystam z konta w NatWest prawie od zawsze i niedawno zdałem sobie sprawę, że nie wiem, w co inwestowane są moje pieniądze.
>
> Chciałbym dowiedzieć się więcej na ten temat, ale nie mogę znaleźć informacji na stronie NatWest. Czy mogliby mi Państwo powiedzieć, w jaki sposób NatWest korzysta z moich pieniędzy?
>
> Z poważaniem,
>
> Neil

W ten sposób rozpoczęła się moja długa, ale pouczająca konwersacja mailowa z
NatWest – bardzo dobrze. Wśród informacji, którymi podzielił się ze mną
NatWest, znalazło się ich sprawozdanie roczne. Wysłali mi także linki do
wielu innych dokumentów. Nie jestem ekspertem w tej dziedzinie, więc z
początku nie rozumiałem do końca tych informacji. Porozmawiałem więc z kimś
znajomym, który zawodowo zajmuje się finansowością. Jeśli ktoś z Twoich
znajomych zna się na bankowości, porozmawiaj z nim. Wiele się nauczysz, a
przecież wiedza jest potęgą.

![Smoke rising from a factory in a green field](/assets/uploads/image7i.jpg)

*Johannes Plenio, [Unsplash](https://unsplash.com/photos/5_9inhy4NSE)*

### 3. Nie pozwól, żeby bank odciągnął Twoją uwagę

Dzisiaj opisując swoje praktyki, wiele banków używa sformułowań typu
„ekologia” i „zrównoważony rozwój”, ale w ten sposób odciąga jedynie Twoją
uwagę od celu tego artykułu: wszystko, co chcesz wiedzieć to to, czy Twój
bank wykorzystuje Twoje pieniądze, aby finansować działania przyczyniające
się do kryzysu klimatycznego.

Oto kilka przykładów na to, jak dział Komunikacji i Spraw Korporacyjnych
NatWest próbował odciągnąć moją uwagę podczas naszej rozmowy:

* Co prawda nie publikujemy spisu wszystkich firm, którym udzielamy
  pożyczek, ale dostępna jest nasza polityka w dziedzinie ochrony
  środowiska, społeczeństwa i etyki. Określono w niej obszary zakazane i
  objęte ograniczeniami, jeśli chodzi o udzielanie pożyczek w wielu
  sektorach

  * To ma odciągnąć moją uwagę – chcę wiedzieć, ile dokładnie pieniędzy
    NatWest pożycza poszczególnym branżom, a zamiast tego słucham o ich
    pozytywnych osiągnięciach
  * To nie jest odpowiedź na moje pytanie
* Do 2022 roku NatWest przeznaczy dodatkowe 20 mld funtów na rzecz zrównoważonej finansowości i zwalczania zmiany klimatu

  * To świetna wiadomość. Jeśli NatWest jest w stanie opisać mi te liczby,
    dlaczego nie może udzielić mi informacji o tym, ile pieniędzy pożyczył
    przedsiębiorstwom wydobywającym gaz, ropę i węgiel?
  * To nie jest odpowiedź na moje pytanie
* •	W 2020 roku osiągniemy neutralność klimatyczną w zakresie naszych własnych operacji, a do 2025 roku będziemy wywierać pozytywny wpływ na środowisko

  * To kolejna świetna wiadomość, ale nie odpowiada na moje pytanie

Przeznaczenie 20 mld funtów do 2022 roku na rzecz „zrównoważonej
finansowości i zwalczania zmiany klimatu” oraz osiągnięcie neutralności
klimatycznej do 2020 roku to dobra polityka. Ale jeśli jednocześnie mój bank
wydaje kilka miliardów funtów na gaz, ropę i węgiel, nadal finansuje kryzys
klimatyczny.

Zwykle należy ostrożnie pochodzić do terminu „zrównoważony
rozwój”. „Zrównoważony” bank może na przykład powiedzieć: „jesteśmy
organizacją kierującą się zasadami zrównoważonego rozwoju, ponieważ
poddajemy nasze odpady recyklingowi i korzystamy z energii słonecznej w
naszych biurach”. Ale jeśli jednocześnie ten bank pomaga innym wydobywać
paliwa kopalne, to tak naprawdę jakby instalował te panele fotowoltaiczne w
jaskini na księżycu. Na terminie „etyczny” można bardziej polegać, zwłaszcza
w kontekście banków.

Kiedy zaczniesz rozmawiać z bankiem, radzę nie wspominać o kryzysie
klimatycznym i paliwach kopalnych. Chcesz tylko dowiedzieć się, które
sektory finansuje z Twoich pieniędzy bank. Kiedy po raz pierwszy zadzwoniłem
do NatWest, powiedziałem coś o kryzysie klimatycznym. Bardzo potem
żałowałem, bo od razu próbowali odwrócić moją uwagę swoimi ekologicznymi
praktykami.

Myślę, że bankom zależy na tym, żeby ich klienci i klientki byli lekko
zdezorientowani w tej kwestii. Wtedy trudniej jest zakwestionować działania
swojego banku. Wiem, że NatWest jest lepszy niż wiele banków, ale kwestia
środowiska zdecydowanie nie należy do jego priorytetów. Na przykład:

NatWest przestanie udzielać pożyczek firmom gwarantującym emisję, jeśli ich
działania związane z przedsiębiorstwem węglowym przekroczą 15%, chyba że do
2021 roku będą one miały wiarygodny plan transformacji zgodny z
Porozumieniem paryskim z 2015 roku, a do 2030 roku całkowicie odejdą od
węgla.

NatWest przestanie udzielać pożyczek dużym przedsiębiorstwom gwarantującym
emisję z branży ropy i gazu, chyba że do 2021 roku będą one miały wiarygodny
plan transformacji zgodny z Porozumieniem paryskim z 2015 roku.

Informacje te otrzymałem w wyniku kilku rozmów telefonicznych i dwóch
skomplikowanych konwersacji mailowych. Te dwa przykłady jasno wskazują na
to, że NatWest udziela pożyczek przedsiębiorstwom wydobywającym paliwa
kopalne. Co więcej, bankowi wcale nie zależy na prędkim zaprzestaniu tej
praktyki. W końcu otrzymałem częściową odpowiedź na moje pytanie. Nie sądzę
więc, że NatWest jest etycznym bankiem.

### 4. Znajdź etyczny bank

To, czy działania Twojego banku Cię satysfakcjonują, zależy tylko od
Ciebie. Mam nadzieję, że udało mi się udowodnić, iż w tej kwestii warto
rozważyć wiele czynników oraz że nie ma wcale łatwych odpowiedzi.

Jeśli zdecydujesz się poszukać bardziej etycznego banku, w zależności od
tego, gdzie mieszkasz, przygotuj się na trudny proces.

Mój przykład: tymczasowo mieszkam w Australii, gdzie musiałem otworzyć konto
bankowe. Skorzystałem z kampanii [Market Forces’ step-by-step
guide](https://www.marketforces.org.au/wp-content/uploads/2019/09/How-to-Switch-Banks-and-Make-it-Count.pdf),
dzięki której trafiłem na [Australia
Bank](https://www.bankaust.com.au/personal/). Na swojej stronie internetowej
Australia Bank jasno mówi:

„Naszym celem jest stworzenie bardziej ekologicznego świata, więc odmawiamy
przeznaczania funduszy na przemysł paliw kopalnych. To ważny element naszego
zobowiązania do bycia odpowiedzialnym bankiem. Właśnie dlatego Market
Forces, opowiadający się za zaprzestaniem finansowania przemysłu paliw
kopalnych, poleca nas jako alternatywny, ekologiczny bank”.

Prosta sprawa! Niestety znalezienie podobnego rozwiązania w zakresie
bankowości w innych krajach było trudne. Nie znaczy to, że w Twojej okolicy
nie ma etycznych banków, ale musisz przeprowadzić dokładną analizę tego
tematu.

Oto kilka pomysłów i sposobów na to, gdzie szukać etycznego banku:

* [www.gabv.org](http://www.gabv.org/)

  The Global Alliance for Banking on Values reprezentuje 62 instytucje finansowe i szesnaście partnerów strategicznych w Azji, Afryce, Australii, Ameryce Środkowej, Ameryce Północnej i Europie

  Zrzeszeni członkowie zobowiązują się wdrażać zrównoważone rozwiązania gospodarcze, społeczne i środowiskowe w kwestii finansowości
* [www.greenamerica.org/getabetterbank](http://www.greenamerica.org/getabetterbank)

  Narzędzie wyszukiwania etycznych banków w USA ze względu na ich położenie
* [www.switchit.money](https://www.switchit.money/)

  Niezwykle łatwe w obsłudze narzędzie, dzięki któremu mieszkańcy i mieszkanki Wielkiej Brytanii mogą dowiedzieć się, czy działania ich banku wspierają zrównoważoną przyszłość naszej planety
* [www.ethicalconsumer.org](https://www.ethicalconsumer.org/)

  Działająca na terenie Wielkiej Brytanii organizacja, która od 1989 roku służy jako źródło informacji, grupa kampanii oraz wydawca magazynów pomagający klientom i klientkom dokonywać etycznych wyborów. Roczna subskrypcja kosztuje 29,95 funtów, ale w zamian otrzymasz mnóstwo pomocnych materiałów
* [Triodos](https://www.triodos.com/)

  Ten etyczny niderlandzki bank działa w Holandii, Belgii, Wielkiej Brytanii, Hiszpanii i Niemczech, a we Francji znajduje się także siedziba jego agencji
* [The Co-Operative Bank](https://www.co-operativebank.co.uk/)

  Ten etyczny bank działa w Wielkiej Brytanii, ale w 2013 roku został wykupiony przez amerykański fundusz hedgingowy, z czego wielu klientów nie było zadowolonych
* [GLS Bank](https://www.gls.de/)

  Etyczny niemiecki bank
* [La Nef](https://www.lanef.com/)

  Etyczny francuski bank

![Yellow diggers working in a
quarry](/assets/uploads/6857b2b8-81a5-4df1-bbdf-24590e4b47df.jpg)

*Dominik Vanyi, [Unsplash](https://unsplash.com/photos/Mk2ls9UBO2E)* 

### 5. Powiedz swojemu dawnemu bankowi, co było powodem Twojego odejścia

Market Forces – wspomniana przeze mnie wcześniej australijska kampania –
świetnie tłumaczy, dlaczego ten ostatni krok jest tak bardzo ważny:

> Jeśli Twój bank nie wie, dlaczego zamykasz konto i zabierasz swoje środki gdzie indziej, skąd ma wiedzieć, co powinien zmienić? Zanim rozpoczniesz proces przeniesienia konta, skontaktuj się z bankiem i powiedz, dlaczego nie podoba Ci się jego zaangażowanie w przemysł paliw kopalnych. Kiedy odpisze, kontynuuj dialog – w ten sposób pokażesz, że zależy Ci na tym problemie. W czasie procesu i po opuszczeniu banku skontaktuj się z nim znowu i przypomnij, co umotywowało Twoją decyzję.

Im więcej klientów mówi o tym nagłos, tym szybciej bank zrozumie, że nie
warto jest inwestować z paliwa kopalne.

Jeśli rozmawiasz już ze swoim bankiem (jak było w przypadku mnie i NatWest),
pamiętaj, żeby powiedzieć im, że odchodzisz i dlaczego tak się
dzieje. Upewnij się, że powód Twojej decyzji znalazł się w oficjalnym
dokumencie, na piśmie. Powiedz na przykład, że chcesz złożyć skargę, jasno
opisz powód swojej decyzji w liście lub mailu lub poproś o rozmowę z
pracownikiem lub pracownicą na wyższym stanowisku. Bardzo ważne jest, by
najwyżej usytuowani pracownicy banku otrzymali Twoją wiadomość.

Jeśli wiesz już, że chcesz przenieść konto i nie chcesz rozmawiać ze swoim
bankiem o ich działalności, nie zapomnij powiedzieć im, dlaczego odchodzisz,
zanim przeniesiesz konto. Market Forces ma świetne materiał, które pomogą Ci
w procesie przejścia do etycznego banku. Znajdziesz tam między innymi
szablon listu / wiadomości mailowej, który możesz wysłać do swojego
dotychczasowego banku.

Chociaż zamieszczam ten szablon, pamiętaj, że Twój własny oryginalny list
zawsze będzie miał lepszy skutek. Firmy opracowują realne strategie działań
w związku z falą szablonowych listów, ale nie można ich zastosować w
przypadku oryginalnych pism. W miarę możliwości użyj tego listu jako
inspiracji, a następnie napisz swój. W ten sposób bank będzie musiał spędzić
przy nim więcej czasu, a Ty wywrzesz na nich większy wpływ:

> Do Menedżera/Menedżerki ds. Zrównoważonego Rozwoju,
>
> Piszę do Pana/Pani, bo chcę mieć pewność, że znane są Panu/Pani powody motywujące moją decyzję o zamknięciu konta w tym banku.
>
> Rozumiem, że Pański bank finansuje przedsięwzięcia związane z paliwami kopalnymi. Korzystając z węgla i gazu, bardzo poważnie zagrażamy środowisku. Nie chcę, by moje pieniądze wspierały instytucję, która finansuje zniszczenie na tak wielką skalę, zwłaszcza biorąc pod uwagę, że istnieją ekologiczne, odnawialne źródła energii.
>
> Uważam też, że trzymanie moich pieniędzy w Pańskim banku jest ryzykiem ekonomicznym. Coraz więcej osób dostrzega, iż kapitał paliw kopalnych stanie się niedługo ryzykowną inwestycją, ponieważ świat coraz bardziej mobilizuje się do walki ze zmianą klimatu. Nie chcę trzymać pieniędzy w banku inwestującym w kapitał, który może niedługo stać się osierocony, i w firmy, których wartość może istotnie zmaleć w miarę, jak świat odchodzi od paliw kopalnych.
>
> Przenoszę swoje pieniądze, bo chcę mieć pewność, że moje finanse nie będą wspierać przemysłu zanieczyszczającego nasze środowisko. Mam nadzieję, że dzięki moim działaniom Pański bank przemyśli swoje przyszłe inwestycje w sektor paliw kopalnych. Liczę, że nie będą Państwo musieli dostać jeszcze wiele takich listów, zanim zdadzą sobie Państwo sprawę z tego, że inwestowanie w paliwa kopalne stało się nieodpowiedzialne, niemoralne, a także nieopłacalne ze względu na swoją nieprzewidywalną przyszłość.
>
> Jeśli chcielibyście Państwo porozmawiać ze mną o treści tego pisma, proszę o kontakt.
>
> Z poważaniem, XXXX

Przewodnik Market Forces na temat tego, jak krok po kroku przenieść konto do
etycznego banku, znajdziecie na stronie
[www.marketforces.org.au/info/switch-banks](https://www.marketforces.org.au/info/switch-banks/).
Oto krótkie podsumowanie tych kroków:

* Wybierz nowy, etyczny bank
* Otwórz nowe konto
* Zidentyfikuj cykliczne transakcje
* Np.: wypłata, subskrypcje, rachunki, miesięczne dotacje
* Przenieś regularne transakcje na nowe konto
* Na jakiś czas zostaw część pieniędzy na dawnym koncie – pozwoli to
  uregulować wszelkie cykliczne płatności, które zostaną pobrane z konta,
  zanim uda Ci się całkowicie przenieść środki na nowe konto
* Zamknij dawne konto
* Powiedz dawnemu bankowi, co było powodem Twojego odejścia
* Podziel się doświadczeniem z przyjaciółmi, rodziną i społecznością online

![Kristen Visbal’s Fearless Girl bronze sculpture outside the New York Stock
Exchange on Wall Street](/assets/uploads/image2e.jpg)

*Monjur Hasan, [Unsplash](https://unsplash.com/photos/yjB0IyajERc)*

## Jedna najważniejsza rzecz, którą możesz zrobić

Zatrzymanie rozbudowy lotniska, prowadzenie kampanii na rzecz energii
odnawialnej, protestowanie przeciwko rządom, które dostają dotacje od
koncernów paliwowych – to wszystko ważne i wartościowe inicjatywy. Zajmują
też dużo czasu i są bardzo trudne w realizacji. Dyskusja z bankiem lub
przeniesienie konta to łatwiejsze działanie – i każdy z nas może naprawdę
coś zmienić, jeśli się tego podejmiemy.

Oto przypomnienie wymienionych wyżej kroków, dzięki którym możesz
zakwestionować działania swojego banku lub przenieść konto:

1. Przeprowadź rozeznanie na temat swojego banku i dowiedz się, co robi z
   Twoimi pieniędzmi
2. Nie daj się onieśmielić
3. Nie pozwól, by bank odciągnął Twoją uwagę, próbując uniknąć udzielenia
   odpowiedzi na Twoje pytania
4. Znajdź nowy, etyczny bank
5. Powiedz swojemu dawnemu bankowi, co było powodem Twojego odejścia
6. Podziel się doświadczeniem z przyjaciółmi, rodziną i społecznością online

Extinction Rebellion udowodniła, że ludzka siła może zmienić temat dyskusji,
priorytety oraz politykę. My jako społeczeństwo musimy zmienić system,
ponieważ system nie zmieni się sam. Mamy więcej władzy, niż nam się wydaje –
zwłaszcza jeśli chodzi o instytucje takie jak banki – i musimy pamiętać ten
piękny fakt. Ciesz się swoją mocą!

![Climate crisis protest
banner](/assets/uploads/64d93e46-228e-41b9-8aab-cef9ad988ae3.jpg)

*Markus Spiske, [Unsplash](https://unsplash.com/photos)*
