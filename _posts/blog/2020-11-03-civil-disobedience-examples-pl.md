---
lang: pl
title: "15 Przykładów nieposłuszeństwa obywatelskiego (które poskutkowały) "
author: Caroline Grebbell
slug: civil-disobedience-examples
date: 2020-11-03 13:36
published: true
categories:
  - blog
image: /assets/uploads/2b72b0c1-83aa-4ae0-8414-fce9c9c1ea0d.jpg
seoImage: /assets/uploads/2b72b0c1-83aa-4ae0-8414-fce9c9c1ea0d.jpg
seoTitle: "15 Przykładów nieposłuszeństwa obywatelskiego (które poskutkowały) "
seoDescription: "Ignorowanie prawa może zdawać się czymś drastycznym, 
  ale te piętnaście przykładów nieposłuszeństwa 
  obywatelskiego pokazują, że takie działania mogą odegrać kluczową rolę we wprowadzaniu zmian społecznych. "
---
> *Nie wystarczy w coś wierzyć. Jeśli chcesz coś zmienić, musisz przygotować się na walkę.* 
>
> *\- Edward Snowden* 

Obecna sytuacja wygląda marnie i wydaje się, że ani Ty, ani ja nie możemy
nic z tym zrobić.

Nasze czasy nie są ewenementem. Historia pełna jest przykładów osób, które
czuły się dokładnie tak samo. To zwykli ludzie, którzy w miarę doznawania
niesprawiedliwości podjęli walkę z osobami u władzy.

Sprzeciw wobec niesprawiedliwej polityce czy warunkom gospodarczym i
socjalnym to nasze prawo, a także moralny obowiązek. Wiele praw, które
dzisiaj są dla nas oczywiste, wywalczono w ramach protestów – są to na
przykład prawa człowieka, prawa kobiet czy prawa pracownicze.

Zmiany zawsze wprowadzane są w wyniku walki, ale można ją wygrać.

## Czym jest nieposłuszeństwo obywatelskie?

Nieposłuszeństwo obywatelskie to aktywna, pokojowa odmowa zaakceptowania
warunków narzuconych nam przez rządy. Dzięki temu przywódcy dostają jasny
komunikat, że ludzie sprzeciwiają się ich niesprawiedliwym działaniom i że
jeśli nadejdzie taka potrzeba, gotowi są do nielegalnych posunięć.

Nieposłuszeństwo obywatelskie wywołuje chaos i skupia na sobie uwagę,
jednocześnie wymuszając dialog, którego celem jest wprowadzenie
fundamentalnych, progresywnych zmian społecznych.

Akty nieposłuszeństwa obywatelskiego nie muszą być radykalne. Każdy z nas
może być aktywistą czy aktywistką. Niewielkie czyny mogą prowadzić do czegoś
większego oraz zachęcić do działań osoby, które nie do końca wiedzą, jak
wyrazić swoje obawy. Dzięki nim inni będą mogli zrozumieć ważne kwestie oraz
popchnąć świat do zmian.

Te piętnaście przykładów nieposłuszeństwa obywatelskiego zaczerpnęliśmy z
okresu prawie stu lat. Od akcji solidarnościowej młodej kobiety z Montgomery
po masowe protesty przyciągające tysiące osób w Szkocji i Sudanie, każda z
tych historii przedstawia walkę o sprawiedliwość i lepsze jutro.

- - -

## 1. Walka o czynne prawo wyborcze kobiet: Wielka Brytania, 1928 r.

Kobiety uznawane są za gorszą płeć – nie mogą więc głosować. Nie decydują o
tym, kto i w jaki sposób rządzi ich światem. W obliczu niesprawiedliwości
wybierają walkę.

### Czyny, a nie słowa.

W walce brytyjskich kobiet o prawa wyborcze brały udział różne grupy, między
innymi kobiecy ruch robotniczy oraz NUWSS – pokojowa grupa National Union of
Women's Suffrage Societies skupiająca grupy sufrażystek. NUWSS wierzyła w
moc nieposłuszeństwa obywatelskiego, więc jej działania obejmowały
zakłócanie obrad Parlamentu, przykuwanie się łańcuchami do balustrad,
rozdawanie broszur oraz organizowanie demonstracji i wykładów.

Bardziej radykalną grupą była Women’s Social and Political Union, w skrócie
WSPU. Kobiety działające w jej szeregach uciekały się do najróżniejszych
taktyk. Nie stroniły także od agresywnych, bezpośrednich działań.

Kiedy sufrażystki aresztowano, one nie przestawały walczyć – tym razem
przechodząc na [strajk
głodowy](https://www.historyextra.com/period/edwardian/cat-mouse-force-feeding-suffragettes-hunger-strike/).

Chociaż sufrażystki często przedstawia się jako kobiety z wyższych sfer, w
akcjach brało także udział tysiące [dzielnych kobiet z klasy
robotniczej](https://www.bl.uk/votes-for-women/articles/women-quite-unknown-working-class-women-in-the-suffrage-movement).
Dokonywały one ogromnych osobistych poświęceń dla ruchu, a wymierzane im
kary zwykle były dużo bardziej okrutne niż te, czekające na lepiej
usytuowane sufrażystki.

Nie wszystkie kobiety mogły sobie pozwolić na to poświęcenie. Wiele z nich
utrzymywało rodzinę, pracując długimi godzinami jako służba lub robotnice w
fabrykach. Po powrocie do domu, mimo zmęczenie musiały zajmować się dziećmi
i domem.

Ordynacja wyborcza z 1918 roku (czyli The 1918 Representation of the People
Act) przyznawała prawa wyborcze brytyjskim kobietom, które ukończyły 30
lat. Pełne czynne prawo wyborcze, czyli prawo do głosowania dla kobiet,
które ukończyły 21 lat – zgodne z prawem przysługującym mężczyznom –
przyjęto w 1928 roku.

Zwycięstwo brytyjskim sufrażystkom utorowały lata protestów, walki i
niewyobrażalnych poświęceń. Każda kobieta wybrała swą rolę w tym procesie, a
wszystkie one były ważne.

35 lat wcześniej, w 1893 roku, prawa wyborcze kobiet wywalczyły jako
pierwsze Nowozelandki. W Arabii Saudyjskiej prawo do głosowania przyznano
kobietom [w 2015
roku](https://www.verdict.co.uk/womens-suffrage-across-world/). Budowanie
rewolucji może zająć dziesięciolecia, ale kiedy w końcu ona nadejdzie, może
na zawsze zmienić bieg historii.

![Painting of
sufragette](/assets/uploads/d428b3e1-71f9-4fe1-bbfc-ff96e869a681.jpg)

*Prawa dla kobiet – to mężczyźni je pisali i na nie głosowali. Domena publiczna.*

## 2. Marsz solny: Indie, 1930 r.

Zmuszeni do płacenia zawyżonej ceny za niezbędną do życia sól, tysiące
indyjskich obywateli i obywatelek wyrusza w długą drogę do zwycięstwa i
wolności. Prowadzi ich jeden mężczyzna.

### Racja przeciwko sile

W ustawie o soli z 1882 r. wprowadzono zakaz zbierania, produkowania i
sprzedawania soli przez mieszkańców Indii, kraju, w którym władzę sprawowało
imperium brytyjskie. Najbardziej ucierpieli na nowych przepisach
najbiedniejsi, ponieważ nie stać ich było na surowo opodatkowaną sól –
minerał niezbędny do prawidłowego funkcjonowania ludzkiego metabolizmu w
gorących, wilgotnych warunkach. Na tych, którzy łamali prawo, czekało
więzienie.

12 marca 1930 roku [Mahatma
Gandhi](https://www.weforum.org/agenda/2019/10/mahatma-gandhi-150-anniversary-of-birth/)
razem z 78 zwolennikami i zwolenniczkami opuścił swoją znajdującą się w
Sabarmati pustelnię. Do ponad [385-kilometrowego
marszu](https://scholarblogs.emory.edu/postcolonialstudies/2014/06/20/gandhis-salt-march-to-dandi/)
do Morza Arabskiego dołączyły dziesiątki tysięcy osób.

6 kwietnia Gandhi podniósł ziarenko soli w nadmorskiej wiosce Dandi,
otwarcie sprzeciwiając się brytyjskiemu prawu. Wyruszając w marsz, aktywista
rozpoczął kampanię satyagrahy – to filozofia biernego oporu opartego na
prawdzie i pokojowym działaniu.

W ramach nieposłuszeństwa obywatelskiego tysiące mieszkańców Indii poszło
przykładem Gandhiego: w całym kraju zaczęto nielegalnie produkować, kupować
i sprzedawać sól. Aresztowano 60 tysięcy pokojowych manifestantów, w tym
Gandhiego, dzięki czemu cały świat usłyszał o sytuacji w Indiach.

Marsz solny i podążający za nim ruch nieposłuszeństwa obywatelskiego
zachwiał równowagę imperium brytyjskiego i utorował drogę do niepodległości
Indii, którą kraj osiągnął w 1947 roku. Ten prosty, a zarazem buntowniczy
akt nieposłuszeństwa obywatelskiego podjęli zdeterminowani, odważni
ludzie. To była ich walka z ogromną światową potęgą.

![Gandhi collecting salt on the Gujarat
coast](/assets/uploads/7b1b080b-8704-440c-971a-0a24c02735a2.jpg)

*Gandhi zbierający sól w nadmorskim stanie Gudźarat. Kwiecień 1930 r. Domena publiczna.*

## 3. Bunt przeciwko segregacji rasowej: USA, lata 1955–56

Kiedy młodej Afroamerykance każe się ustąpić miejsca białej kobiecie, sił,
by pozostać na miejscu, dodaje jej ruch abolicjonistyczny.

### Historia sprawiła, że nie mogłam się ruszyć

Piętnastoletnia uczennica [Claudette
Colvin](https://www.youtube.com/watch?v=V3NvXzFOb6w) z Montgomery w stanie
Alabama stała się pierwszą czarnoskórą osobą w Ameryce, która odmówiła
ustąpienia miejsca w autobusie białoskórej kobiecie.

Colvin powiedziała później, że czuła na sobie ręce abolicjonistek [Harriet
Tubman](https://www.womenshistory.org/education-resources/biographies/harriet-tubman)
i [Sojourner Truth](https://www.youtube.com/watch?v=q-HfiryNoXY), które
przytrzymywały ją na siedzeniu. Dziewczynkę wyciągnięto z autobusu,
potraktowano w seksistowski i rasistowski sposób, a następnie aresztowano i
przetrzymywano w więzieniu dla dorosłych.

Kiedy dziewięć miesięcy później za takie same działania aresztowano także
[Rosę
Parks](https://www.womenshistory.org/education-resources/biographies/rosa-parks),
Women’s Political Council (WPC), organizacja zrzeszająca czarnoskóre kobiety
walczące o prawa obywatelskie, rozdała 50 tysięcy ulotek, w których
nawoływała do bojkotu autobusów w Montgomery. Wieść o bojkocie szybko
rozniosła się po mieście, a lokalni przywódcy ruchu Afroamerykanów
przyłączyli się do akcji.

Od 5 grudnia 1955 r. do 20 grudnia 1956 r. około 40 tysięcy Afroamerykanów i
Afroamerykanek zdecydowało się nie korzystać z autobusów w
Montgomery. Chociaż wiele osób wybrało przemieszczanie się po mieście
pieszo, zorganizowano także system wspólnego podróżowania
samochodem. Afroamerykańscy taksówkarze pobierali od czarnoskórych klientów
i klientek taką samą opłatę, jak za bilet autobusowy.

Uczestnicy i uczestniczki protestu byli zdeterminowani, by kontynuować akcję
do momentu, aż miasto spełni ich żądania: zatrudnienie czarnoskórych
kierowców autobusów oraz wprowadzenie polityki „kto pierwszy ten lepszy” w
odniesieniu do miejsc siedzących. Pięć mieszkanek Montgomery wytoczyło w
końcu miastu proces w Sądzie Rejonowym. Ich celem było kompletne
unieważnienie praw segregacyjnych.

W grudniu 1956 roku Sąd Najwyższy orzekł o zakończeniu segregacji rasowej w
autobusach. Postępowanie sądowe, które zakończyło bojkot, częściowo opierało
się na zeznaniach [Claudette
Colvin](https://www.npr.org/2009/03/15/101719889/before-rosa-parks-there-was-claudette-colvin?t=1593952359137).

Po bojkocie zorganizowano jeszcze wiele innych akcji, między innymi [Freedom
Riders](https://www.nytimes.com/2020/07/18/us/politics/freedom-riders-john-lewis-work.html)
w 1961 roku oraz [The Birmingham Children’s
Crusade](https://www.washingtonpost.com/news/retropolis/wp/2018/02/20/children-have-changed-america-before-braving-fire-hoses-and-police-dogs-for-civil-rights/)
w 1963 roku. Setki protestujących w brutalny sposób zaatakowano, aresztowano
i wtrącono do więzienia.

Dopiero w 1964 roku wprowadzono [prawa Jima
Crowa](https://www.history.com/topics/early-20th-century-us/jim-crow-laws),
które następnie zastąpiono ustawą o prawach obywatelskich. Segregacja rasowa
stała się nielegalna.

## 4. Wyjście z Wave Hill: Australia, lata 1966–1975

Dwieście osób sprzeciwia się swojemu wykorzystywaniu i postanawia osiedlić
się na tradycyjnej ziemi. Nie chcą odejść. Żądają prawomocnego oddania ziemi
rdzennym mieszkańcom.

### Bez ziemi jesteśmy niczym

[Vincent
Lingiari](https://australianstogether.org.au/discover/australian-history/wave/),
przedstawiciel starszyzny ludu Gurindji, wyprowadził dwustu pracowników z
prywatnej hodowli bydła Wave Hill znajdującej się w Terytorium
Północnym. Celem było sprzeciwienie się niskiej płacy, biedzie i [trwającym
dziesięciolecia
nadużyciom](https://www.abc.net.au/news/2016-08-19/the-untold-story-being-the-1966-wave-hill-walk-off/7764524).
Grupa pasterzy osiedliła się w Daguragu i nic sobie nie robiła z nakazu
opuszczenia ziemi. Protest trwał siedem lat.

Lingiari niestrudzenie lobbował polityków, co tylko dodawało siły
protestowi, który zyskał poparcie Australijczyków i Australijek spoza
ludności tubylczej. W efekcie strajku opracowano przepisy o prawach do
ziemi. W 1975 roku, niemal dziesięć lat po rozpoczęciu protestu, plemię
Gurindji odzyskało 3300 kilometrów kwadratowych australijskiej ziemi.

W 1967 roku podpisano [Ustawę o prawie Aborygenów do własności ziemi w
Terytorium
Północnym](https://www.nma.gov.au/defining-moments/resources/aboriginal-land-rights-act#:~:text=In%20December%201976%20the%20federal,traditional%20ownership%20could%20be%20proven.)
(The Aboriginal Land Rights (Northern Territory) Act). Dawała ona prawo
ludności tubylczej do ziemi duchowej i tradycyjnej.

Walka o prawa pracownicze zaowocowała zwycięstwem praw do ziemi.

## 5. Akcja „Sip-in”: USA, 1966 r.

Czterech mężczyzn wchodzi do baru i prosi, by ktoś ich obsłużył. Ponieważ są
gejami, nikt nie chce spełnić ich prośby. Robią wszystko, by świat usłyszał
ich historię – ryzykują nawet aresztowaniem.

### Jesteśmy homoseksualistami

W 1966 roku sprzedawanie alkoholu osobom homoseksualnym było w Nowym Jorku
zabronione. Na podstawie ustawy o zakłócaniu porządku publicznego grupy
prowadzące „czystki” w mieście wymuszały zamykanie barów, do których
chodzili geje, i aresztowały homoseksualnych klientów, stawiając na nich
policyjne zasadzki. Ucierpiało na tym wiele osób.

[Dick Leitsch](https://makinggayhistory.com/podcast/dick-leitsch/), jedna z
kluczowych postaci walki o prawa osób homoseksualnych, oraz trójka jego
przyjaciół z [Mattachine
Society](https://www.magellantv.com/articles/the-mattachine-society-lgbtq-history)
– John Timmins, Randy Wicker i Craig Rodwel – weszli do baru Julius’ w
dzielnicy Greenwich Village, ogłosili, że są homoseksualistami, i poprosili,
by ich obsłużono. Uważa się, że to pierwszy akt nieposłuszeństwa
obywatelskiego zorganizowany przez osoby homoseksualne.

Mężczyznom odmówiono, a o incydencie rozpisywała się prasa. W ciągu roku
sądy stanu Nowy Jork wydały decyzję o zakończeniu praktyki cofania koncesji
na sprzedaż napojów alkoholowych barom, których klientami były osoby
homoseksualne. Utorowało to drogę do powstania klubów gejowskich.

Dalsze akcje Leitscha odegrały kluczową rolę: dzięki nim zaniechano w końcu
policyjnym pułapkom i zaczęto walczyć z oskarżeniami opartymi jedynie na
świadectwach policjantów.

![Dick Leitsch,
1966](/assets/uploads/fa9c2130-8fbe-420c-9e65-6c41d81a2eea.jpg)

*Dick Leitsch, 1966 r. Autor nieznany.*

Inspiracją dla akcji był protest czarnoskórych aktywistów przeciwko
segregacji w stołówkach. Pokojowe działania czterech odważnych osób
doprowadziły do zmian społecznych i pomogły ludziom lepiej zrozumieć
sytuację osób homoseksualnych.

## 6. Culebra protestuje przeciwko marynarce: Portoryko, 1970 r.

Światowa potęga wyniszcza maleńką wyspę bombami i amunicją, ale niestrudzeni
mieszkańcy nie chcą się poddać.

### Culebra dla Culebry

W 1970 roku mieszkańcy i mieszkanki wyspy
[Culebra](https://nvdatabase.swarthmore.edu/content/puerto-ricans-expel-united-states-navy-culebra-island-1970-1974)
zorganizowali serię protestów przeciwko marynarce wojennej Stanów
Zjednoczonych, która szkoliła na terenie wyspy wojsko.

Marynarka wywłaszczyła sobie 2000 z liczącej 7000 akrów wyspy, gdzie
organizowała szkolenia z bombardowań. Zburzono domy, a na ich miejsce
ustawiono cele do ćwiczeń strzeleckich. Dookoła wyspy wyznaczono
rozciągającą się na 4,5 km strefę wykluczenia – 700 mieszkańców wyspy stało
się więźniami we własnym domu. Mocno ograniczono rybołówstwo, a hodowla
bydła odbywała się jedynie na terenach należących do marynarki.

W magazynie
[LIFE](https://books.google.ca/books?id=lVUEAAAAMBAJ&lpg=PA1&pg=PA40-IA5#v=onepage&q&f=false)
przeczytać można było o „huku 250-kilogramowych bomb, wyciu silników statków
powietrznych, roznoszącym się dźwięku karabinów maszynowych, wrzasku rakiet
oraz wybuchach artylerii okrętowej”. Protestujący mówili, że często trwające
siedem dni w tygodniu misje bombowe stawały Culebrę w [„żałosnej
sytuacji”](https://voices.revealdigital.org/?a=d&d=BCHDEAIG19710301.1.4&e=-------en-20--1--txt-txIN---------------1).

Mieszkańcy nie chcieli oddać całej wyspy, więc w ciągu zaledwie trzech dni
zbudowali kaplicę na plaży Flamingo Beach, dużej, zastrzeżonej strefie
ćwiczeń. Przy budowie posłużyli się tylko prostymi narzędziami. Marszałkowie
wojenni nakazali im opuścić teren, ale protestujący odmówili. Aresztowano
sześcioro z nich. Sześć dni później marynarka zniszczyła kaplicę.

Protestujący zaczęli nielegalnie okupować zastrzeżone strefy, w tym Flamingo
Beach, gdzie przebywali przez kilka tygodni. Osoby, które potrzebowały
nowych domów, zajęły tereny marynarki, gdzie wybudowano również obiekty
sportowe i cmentarze.

Rubén Berríos, prezes Portorykańskiej Partii Niepodległości i przywódca
protestu, wraz z trzynaściorgiem innych osób został aresztowany i osadzony
na trzy miesiące w portorykańskim areszcie. Powodem było nieposłuszeństwo
obywatelskie i bezprawne wkroczenie na teren marynarki USA.

W 1974 roku wszystkie portorykańskie partie polityczne zażądały od marynarki
Stanów Zjednoczonych, by zaprzestała swoich działań i opuściła wyspę. W
końcu w tym samym roku prezydent Nixon nakazał marynarce wynieść się z
wyspy, co uczyniono w grudniu 1975 roku.

To kolejny przykład kilkuset odważnych ludzi z zapałem walczących ze
światowym gigantem.

![Timber trail at Pureoa Forest
Park](/assets/uploads/8283bd09-8805-4070-934e-03675d6f5835.jpg)

*Timber Trail w Pureoa Forest Park, Waikato. Autorka: [Buffy May](https://www.flickr.com/people/buffymay37/)*

## 7. Leśna opieka w Pureorze: Nowa Zelandia, 1978 r.

Grupa przyjaciół i aktywistów zadomawia się w koronach tysiącletnich drzew,
podczas gdy pod nimi buldożery i piły łańcuchowe zaczynają niszczyć las.

### Nie ma innej drogi

W latach 70. lokalni działacze na rzecz środowiska zaczęli organizować akcje
przeciwko nowozelandzkim przedsiębiorstwom zajmującym się wyrębem lasów. W
wyniku wycinki drzew od XIX wieku kraj stracił dwie trzecie rodzimych
lasów. Nowozelandzki przemysł drzewny wciąż odpowiada za 1,1% światowych
dostaw drewna przemysłowego oraz za 1,3% handlu [produktami
leśnymi](https://www.mpi.govt.nz/news-and-resources/open-data-and-forecasting/forestry/).

Parlamentowi przedstawiono petycję z mniej więcej 350 tysiącami podpisów, w
której domagano się zaprzestania wycinki drzew i uznania praw rodzimych
lasów. Mimo to zarządzono wycięcie nadających się do sprzedaży tysiącletnich
drzew Pureory.

Pierwszym w historii [protestem w koronach
drzew](https://www.nzgeo.com/stories/occupy-the-forest/) w sprawie lasu
Pureora pokierowali [Steven
King](https://www.nzgeo.com/stories/the-future-of-our-forests/), Shirley
Guildford oraz inni aktywiści i aktywistki z organizacji Native Forest
Action Council.

[Protestujący szybko podjęli
działania](https://www.pottonandburton.co.nz/wp-content/uploads/2018/10/Fight-for-the-Forest_blad.pdf)
i uzyskali pozwolenie na biwakowanie w lesie. Aktywiści i aktywistki wspięli
się na sześć totar i zażądali ocalenia Pureory. Okupanci i okupantki
odmówili opuszczenia drzew – zamiast tego skonstruowali na nich platformy i
domki. Niektórzy z protestujących zablokowali dostęp do drzew własnym
ciałem. Szybkie i zdecydowane działanie pozwoliło aktywistom wyprzedzić
władze.

W wyniku protestu zarówno opinia publiczna, jak i rząd usłyszeli o
niszczeniu naturalnych siedlisk, utracie różnorodności biologicznej i
kruchości środowiska naturalnego.

Ten mały [akt nieposłuszeństwa
obywatelskiego](https://teara.govt.nz/en/video/34834/pureora-forest-protest-1978?__cf_chl_jschl_tk__=507533e4ec5a93f62f6460aec03f148bd6db5fc0-1600674528-0-ASu1HWuR6mM_bg86kaZmLLfLEUTyxn141aFxb7XFiGD1J0U8asXePjVVoTQmtiYq7x_AxXQ1k3FWfTY0hD8ZuXEN-wcwzVgL-ahIMFolXZuDWZLfxxCop6hbGCIMo0_qNoxGl310LMWEfQMFOGeqPM6LR7yUUB4TRys4yKr14WEgLb8BIn8kUYtvHEg7Ase6-vHzX-sydwY9BIFDs0JQHvh_a41E2FrcOWJOEJhjL-o_8UN61ek-WsOg9RbqwA2ZRc9OPzEILhqadjB2KEWL2YYc43XqFNUj_kDRLOy3zraj16m-wv8cCSzKVNf3wkeiO9JtvdHuSFcEyVRbHfvHr7E)
podjęło kilka osób, które wiedziały, że buldożery i piły łańcuchowe nie są
ważniejsze od petycji i długich debat publicznych. W jego wyniku rząd
zdecydował o moratorium na wycinkę drzew, a w końcu – o całkowitym
zaprzestaniu wyrębu w parku (decyzja o stworzeniu w 1978 roku [Pureora
Forest
Park](https://www.doc.govt.nz/parks-and-recreation/places-to-go/waikato/places/pureora-forest-park/historic-pureora-forest-park/)).
Na platformę z protestu można wejść jeszcze dziś.

## 8. Sprzeciw wobec toksycznemu górnictwu: Estonia, 1987 r.

Studenci i naukowcy stawiają opór potężnym Sowietom i walczą o zamknięcie w
kraju wielkich kopalni, które zanieczyszczają środowisko i w których
dochodzi do wyzysku pracowników.

### Fosforyt? Nie, dziękuję!

W latach 60. Związek Radziecki zaczął intensywnie wydobywać fosforyt w
bogatej w surowiec Estonii, a następnie używać go do produkcji nawozów. W
tym samym czasie doszło do kontaminacji wód gruntowych na szeroką skalę,
których powodem było
[szczelinowanie](https://www.livescience.com/34464-what-is-fracking.html)
(wydobywanie gazu z łupków). Płyn szczelinujący to mieszanka chemiczna, w
której skład wchodzą także
[biocydy](https://pubs.acs.org/doi/full/10.1021/es503724k). Skażony „płyn
powracający” zawiera promieniotwórcze materiały. Inne toksyczne elementy
także wypuszczane są do atmosfery w skutek szczelinowania: zaobserwowano, że
powodują one deformację płodów oraz występowanie problemów neurologicznych i
chorób nowotworowych.

W 1987 roku lokalny program telewizyjny poinformował Estończyków i Estonki o
planach Związku Radzieckiego, według których skonstruowana miała zostać
ogromna [kopalnia fosforytu w prowincji
Virumiaa](http://www.estonica.org/en/Phosphorite_War/). Historia
radzieckiego przywództwa w Estonii pełna jest przykładów zatajania
niektórych informacji – wiadomość ta dała więc początek ogromnej kampanii
protestów, znanej jako wojna fosforytowa.

Z początku radzieccy cenzorzy wyciszali doniesienia o protestach, ale prasie
udało się stopniowo wyzwolić od cenzury Partii Komunistycznej i wesprzeć
opór wobec wydobywania fosforytu. Naukowcy Estońskiej Akademii Nauk, z
Endelem Lippmaa’em na czele, ostrzegała o zanieczyszczeniach sięgających
nawet do 40% estońskich zasobów wodnych.

Kulminację protestu datować można na wiosnę 1987 roku, kiedy to odważna
grupa studentów i studentek z Uniwersytetu w Tartu zorganizowała dwie
pokojowe demonstracje. Na banerach i T-shirtach zagościł slogan „Fosforyt?
Nie, dziękuję!”, a na ulicach rozdawano oświadczenia i artykuły. Do protestu
dołączyli estońscy muzycy, śpiewając piosenki, które dziś służą za symbole
ich walki.

[Jesienią 1987
roku](https://books.google.co.uk/books?id=nI73PdnqQlcC&pg=PA20&dq=phosphorite+war&redir_esc=y#v=onepage&q=phosphorite%20war&f=false)
estońskie władze doszły do porozumienia z władczym rządem Związku
Radzieckiego: prace nad konstrukcją kopalni zostały wstrzymane. Był to
pierwszy protest na szeroką skalę w sowieckiej Estonii. Zmotywował do oporu
przeciwko ZSRR i doprowadził do odzyskania niepodległości Estonii w 1991
roku.

Wojna fosforytowa stanowi jeden z najważniejszych kroków milowych w
estońskiej walce o środowisko naturalne. Zjednoczyła obywateli i obywatelki,
dała im nowe poczucie tożsamości i pokazała, że wspólne działania przynoszą
korzyści. Co najważniejsze, dzięki niej ludzie przestali się bać.

![‘Our little republic will not be excavated! Enough playing with us! The
outrage is coming!’ Letter written by an Estonian
protestor.](/assets/uploads/2212fb71-7066-4a72-9ea9-1f0d0d303c13.jpg)

*„Nie opustoszycie naszej małej republiki z surowców! Koniec bawienia się naszym kosztem! Nadchodzi gniew!”. List napisany przez jedną z osób uczestniczących w estońskich protestach. Autor: [Triin Tark](http://cultural-opposition.eu/registry/?type=illustration&uri=http://courage.btk.mta.hu/courage/individual/n12811&lang=en).*

## 9. Sprzeciw wobec podatku pogłównego: Wielka Brytania, lata 1989–1990

Wielka Brytania angażuje się w szybko rosnący ruch oporu walczący z
dyskryminującym systemem wprowadzonym przez wspólnego wroga – brytyjski
rząd.

### Nie stać mnie! Nie zapłacę!

[Podatek
pogłówny](https://freedomnews.org.uk/interview-simon-hannah-on-the-fight-to-stop-the-poll-tax/)
wprowadzono w Szkocji w 1989 roku, rok przed pojawieniem się go w Anglii i
Walii. Stawce zryczałtowanej podlegała każda osoba dorosła, bez względu na
zarobki.

[Doszło do tego, że osoby zarabiające
mniej](https://www.socialist.net/poll-tax-pamphlet-1990.htm) skazane były na
płacenie proporcjonalnie wyższych podatków niż obywatele o wyższych
przychodach. Często powtarzano, że książę Westminster, miliarder, będzie
płacił taki sam podatek, co jego szofer.

Od dnia wprowadzenia podatku – 1 kwietnia 1989 roku – Szkoci i Szkotki byli
jemu niezwykle przeciwni i niestrudzenie walczyli o jego zniesienie.

31 marca 1990 roku 50 tysięcy pokojowych demonstrantów przeszło przez
centrum Glasgow na znak protestu przeciwko podatkowi pogłównemu. Kampania
organizowanego oporu sprawiła, że rada miasta nie była w stanie wymusić
uiszczenia podatku, a policja – aresztować osób, które masowo nie
wywiązywały się z obowiązku prawnego. Blokada osiedli i domów prywatnych
przed wejściem urzędników sądowych odegrała znaczącą rolę w szkockiej walce.

Mieszkańcy i mieszkanki Anglii i Walii wzięli przykład ze Szkocji, ale w ich
walce pojawił się element przemocy. Londyński marsz doprowadził do zamieszek
na skalę, której miasto nie widziało od ponad stulecia: 340 osób zostało
aresztowanych, a 113 – rannych.

Premierka Margaret Thatcher spotkała się z szeroką krytyką za polityczną i
fiskalną katastrofę; w końcu podała się do dymisji. Jej następca John Major
zastąpił podatek pogłównym podatkiem lokalnym, który wyliczany jest na
podstawie wartości nieruchomości.

Szacuje się, że do końca 1990 roku 4 miliony osób odmówiło zapłaty podatku
pogłównego. Wielu z nich spędziło czas w areszcie. Ten pełen emocji [oddolny
protest](https://www.bbc.co.uk/news/uk-38382416) zjednoczył ludzi z
przeróżnych warstw społecznych. Tak samo jak protestujący przed nimi, dla
niektórych jedyną drogą był opór, nawet jeśli oznaczał on atak, aresztowanie
i czas spędzony w więzieniu.

To odmowa zapłacenia podatku sparaliżowała cały system. Przerwano pracę
maszyny.

![Photo of poll tax
protest.](/assets/uploads/2b72b0c1-83aa-4ae0-8414-fce9c9c1ea0d.jpg)

*Protest przeciwko podatku pogłównemu. Autor nieznany.*

## 10. Nieetyczne prawa patentowe: od 1998 r. do dziś

Ogromne korporacje przejmują nasiona licząc na to, że uda im się kontrolować
to, co jemy. Przeciwstawiają się temu odważni rolnicy i rolniczki z całego
świata, ryzykując tym samym upadek swoich przedsiębiorstw. Małe zwycięstwa
mogą stanowić jednak inspirację.

### Magazynowanie ziaren to akt polityczny

W wyniku globalnej ofensywy prawnej rolniczki i rolnicy, którzy od tysięcy
lat uprawiają wspólne ziarna, szybko uznawani są za przestępców.

Dziesięć największych światowych korporacji dominuje 75% [komercyjnego rynku
ziaren](https://en.reset.org/knowledge/privatisation-seeds). Vandana Shiva,
kolektywistka działająca na rzecz rolników, nawołuje do sprzeciwu wobec
nieetycznych przepisów, które pozbawiają ludzi prawa do magazynowania ziaren
i wymieniania się nimi. Jej zdaniem ci, którzy kontrolują światową żywność,
[kontrolują świat](https://www.youtube.com/watch?v=jEqS6rnoyYc).

W takich warunkach rolniczki i rolnicy tracą swoją autonomię. Muszą kupować
nasiona określone przez korporacje. Niektóre ziarna są modyfikowane
genetycznie, przez co po pierwszym kiełkowaniu stają się sterylne. Są
drogie, a przy ich uprawie stosować trzeba herbicydy i sztuczne nawozy –
dostarczane za niemałe pieniądze przez korporacje. W następnym roku trzeba
kupić więcej ziaren i więcej nawozu. Ci, którzy nie [popadają w
niewyobrażalne
długi](https://www.theguardian.com/global-development/gallery/2014/may/05/india-cotton-suicides-farmer-deaths-gm-seeds),
stają się częścią korporacyjnego łańcucha produkcji.

Biorąc pod uwagę obecne trudności na całym świecie – nowe choroby, zmianę
klimatu i związane z nią skutki środowiskowe, a także socjalne i gospodarcze
wyzwania – różnorodność biologiczna produktów rolnych jest dziś niezwykle
ważna. Możliwość dostosowywania się plonów do panujących warunków to
podstawa przetrwania naszej planety. Mimo to, według FAO w XX wieku
straciliśmy około 75% różnorodności plonów. Powodem była skala prywatyzacji
i monokultur, czyli uprawianie tych samych roślin w jednym miejscu rok po
roku.

[Opór](https://www.grain.org/article/entries/5142-seed-laws-that-criminalise-farmers-resistance-and-fightback#1%20making%20seeds%20illegal)
wobec prywatyzacji ziaren ma dziś globalną skalę. Rolnicy opracowują lokalne
systemy posiewu, ryzykując przy tym kary pieniężne i więzienie za
magazynowanie nasion i dzielenie się nimi. Chodzą na marsze, protestują,
odmawiają złożenia broni. Płacą kary i wysyłani są do więzienia. Czasem
udaje im się wygrać. Ich zwycięstwa mogą wydawać się małe, ale są czymś
ogromnym dla zaangażowanych w walkę osób.

Ci rolnicy i rolniczki może i nie przeprowadzają błyskawicznej rewolucji,
ale codziennie zmieniają swoje społeczności, co może tak naprawdę zmienić
świat. I tak właśnie jest.

## 11. Chłopski bunt: Francja, 1999 r.

Francuski hodowca owiec znajduje symboliczny sposób protestu wobec napływu
międzynarodowych korporacji. Rozmontowuje McDonaldsa – cegła po cegle.

### Walka z McDominacją

W 1999 roku José Bové i 300 innych osób rozmontowało [w połowie zbudowaną
restaurację McDonald’s](https://www.youtube.com/watch?v=qcLnunXjjTU) w
Millau (Aveyron). Ta symboliczna akcja była protestem wobec globalizacji i
utraty niezależności systemów żywności na rzecz międzynarodowych
firm. Elementy systemu, o który im chodzi? Prawo do zdrowej, różnorodnej i
właściwej dla danej kultury żywności produkowanej w ekologiczny
sposób. Akcja nie miała jedynie na celu solidarności z tradycyjnymi
francuskimi producentami lecz z każdą osobą na świecie.

Kampania Bové dała początek armii aktywistów i aktywistek działających na
rzecz rolnictwa oraz stanowiła część szerszego protestu wymierzonego w
napływ genetycznie modyfikowanej żywności i monokultur do Europy.

W dzień swojego procesu Bové przybył do sądu w Millau w wozie zaprzężonym w
woły i z ogromnym kręgiem sera Roquefort w rękach. Setki popierających
działania Bové wiwatowało mu, kiedy ubrany w więzienny strój odbywał
sześciogodzinną drogę do więzienia, gdzie miał spędzić trzy miesiące. Przed
jego pojazdem jechał konwój traktorów.

Bové użył pokojowego nieposłuszeństwa obywatelskiego, by zwrócić uwagę na
niesprawiedliwość. Jego pobyt w więzieniu zaskarbił mu tysiące zwolenników i
zwolenniczek. Mężczyzna wykorzystał głęboki strach o bezpieczeństwo żywności
we Francji, a także zidentyfikował i podważył to, co wielu Francuzów i
Francuzek uważało za zagrożenie francuskiej tożsamości kulturowej.

Hodowca owiec i aktywista zainspirował międzynarodowy ruch protestu, w
którego skład wchodzą Confederation Paysanne, [związek na rzecz konserwacji
małego
rolnictwa](https://www.theguardian.com/world/2012/apr/10/france-farming-organic-vegetable-boxes),
oraz [La Via Campesina](https://viacampesina.org/en), międzynarodowy ruch
rolników. Organizacje te niestrudzenie walczą o ochronę praw człowieka, w
tym prawo do kontroli dostaw i do bezpiecznej żywności.

Bové stanął na czele udanego ruchu sprzeciwu wobec upraw modyfikowanej
żywności we Francji i Europie. (Hiszpania i Portugalia to jedyne europejskie
kraje, w których uprawia się [żywność
modyfikowaną](https://www.newscientist.com/article/dn28283-more-than-half-of-european-union-votes-to-ban-growing-gm-crops/)).
W latach 2009–2019 aktywista służył jako [poseł do Parlamentu
Europejskiego](https://thenaturalfarmer.org/article/jose-bove-and-food-sovereignty-an-interview/)
w formacji Zielonych.

![Homeless man on roadside of Seville,
Spain.](/assets/uploads/0eea3184-eae4-4428-bd4a-be6757b377bf.jpg)

*Sewilla, 2012 r. Zdjęcie: autorka.*

## 12. Opór wobec eksmisji: Hiszpania, od 2008 r. do dziś

Ludzie odzyskują kontrolę i walczą z eksmisjami, podczas gdy rząd i banki
nie robią nic, by pomóc coraz bardziej osamotnionym obywatelkom i
obywatelom.

### Rząd ratuje banki – PAH ratuje ludzi

W latach 2008–2012 wydano około 250 tysięcy nakazów zajęcia hiszpańskich
nieruchomości. W 2013 roku średnia dzienna liczba ewikcji wynosiła 184.

W odpowiedzi na niezdolność hiszpańskiego rządu do podtrzymania
konstytucyjnego prawa obywateli i obywatelek Hiszpanii do stabilnych i
przystępnych cenowo mieszkań zaczęły powstawać organizacje antyewikcyjne,
takie jak PAH (Platforma dla osób dotkniętych kredytami hipotecznymi).

Celem [PAH](https://www.youtube.com/watch?v=TkrM-zBGjBQ) było zapobieganie
[systemowym
ewikcjom](https://www.smartcitiesdive.com/ex/sustainablecitiescollective/stopping-housing-evictions-spain-cities/112871/)
dziesiątek tysięcy dłużników i dłużniczek w całym kraju. Organizacja chciała
przekształcić domy z kredytem hipotecznym w przystępne cenowo mieszkania na
wynajem oraz zmienić ustawę o hipotece, która dawała bankom prawo do
domagania się pełnego zwrotu długu nawet po wyeksmitowaniu mieszkańca czy
mieszkanki z nieruchomości.

Siłę ruch zawdzięczał bardzo solidnym fundamentom socjalnym. Cotygodniowe
spotkania, podczas których dzielono się wiedzą i doświadczeniami z procesu
ewikcji, dawały ludziom motywację do działań.

PAH mogła szybko wezwać [dziesiątki
protestujących](http://www.digitaljournal.com/article/344260) i zablokować
wejście do budynku, z którego miała odbyć się ewikcja. Organizacja przejęła
puste domy będące własnością banków i zapewniała w ten sposób schronienie
potrzebującym rodzinom. W osiem miesięcy po rozpoczęciu wspólnej akcji
zajęto 20 bloków mieszkalnych, w których ulokowano 1049 osób.

Wielu uznało takie sposoby politycznego aktywizmu za stosowne. Hiszpańskie
banki uratowano z publicznych pieniędzy. PAH i jej zwolennicy nie widzieli
podejmowanych przez siebie działań jako nielegalną okupację lecz jako
zasadną rekuperację.

Poza zorganizowanymi demonstracjami, manifestami i rozmowami z mediami i
instytucjami publicznymi PAH wzięła także udział w kontrowersyjnej akcji
„escraches” – czyli w protestach przed domami polityków i polityczek oraz
Europejskim Trybunałem Sprawiedliwości. Żądali wprowadzenia zmian do
hiszpańskiego prawa hipotecznego.

Kampania antyewikcyjna zakwestionowała retorykę państwa, banków i
deweloperów nieruchomości. Protesty trafiły w samo serce [hiszpańskiej
struktury władzy](https://www.jacobinmag.com/2015/01/spain-evictions-pah/) i
zakwestionowały formy wywłaszczania stosowane za przyzwoleniem państwa przez
prywatne organizacje finansowe.

W 2013 roku Europejski Trybunał Sprawiedliwości ogłosił swoje wsparcie
inicjatywy legislacyjnej podjętej przez ruch PAH. Hiszpański rząd był więc w
obowiązku zmienić prawo hipoteczne i postępowanie cywilne, by naprawić

zaburzoną równowagę między wierzycielem a osobą zadłużoną.

## 13. Cyfrowe nieposłuszeństwo obywatelskie: USA, 2013 r.

Jeden mężczyzna traci wolność do naświetlenia działań naszych rządów: są to
obserwowanie i słuchanie nas oraz gromadzenie naszych danych, by nami
manipulować i kontrolować.

### Zgłaszanie naruszeń to ostatnia demokratyczna deska ratunku

Pracownik kontraktowy firmy Booz Allen Hamilton, ekspert od
cyberbezpieczeństwa [Edward
Snowden](https://www.wired.com/2014/08/edward-snowden/#ch-2) skopiował i
przekazał ogromny wolumen [blisko dziesięciu
tysięcy](https://www.apnews.com/f8424471585f44da95918c0e784e83af) ściśle
tajnych dokumentów należących do amerykańskiej Agencji Bezpieczeństwa
Narodowego (NSA).

Kiedy jego obawy na temat nieetycznych praktyk zostały zignorowane, Snowden
ujawnił tajne informacje o programach nadzoru prowadzonych przez rząd Stanów
Zjednoczonych (we współpracy z firmami telekomunikacyjnymi oraz rządami
europejskimi).

Chciał ostrzec świat przed powszechnym, niekonstytucjonalnym nadzorem i
naruszeniem prywatności. Zasugerował, że jeśli rządy nie będą reprezentowały
interesu publicznego, leży to w gestii samego społeczeństwa.

Akcja Snowdena zaowocowała w trwające pięć lat wprowadzanie zmian
technologicznych przez gigantów z Doliny Krzemowej, którym zależało, by
odzyskać zaufanie użytkowników. Apple jako pierwsza firma zmieniła swoją
politykę prywatności oraz praktyki w dziedzinie szyfrowania i
bezpieczeństwa.

Snowdenowy wyciek danych nie położył jednak kresu rządowemu nadzorowi. Walka
przeciwko naruszaniu prywatności i gromadzeniu danych nadal trwa, ale
działania Snowdena zasygnalizowały zmianę kultury i podniosły świadomość
społeczeństwa na temat rządowych wykroczeń. Zapoczątkowały dyskusję na temat
naruszania przez rząd swobód obywatelskich. Snowden otrzymał śmiertelne
pogróżki i zyskał miano zdrajcy. Nadal [przebywa na wygnaniu w
Moskwie](https://www.theguardian.com/us-news/ng-interactive/2019/sep/13/edward-snowden-interview-whistleblowing-russia-ai-permanent-record).

Edward Snowden to jedna osoba, która podjęła odważne i potencjalnie
niebezpieczne działania, by ukazać niesprawiedliwość, która dotyczy nas
wszystkich.

## 14. Rewolucja narodu: Sudan, 2019 r.

Po dziesiątkach lat życia pod rządami brutalnego dyktatora Sudańczycy i
Sudanki organizują kampanię nieposłuszeństwa i oporu. To trudna walka.

### Odbudujemy Sudan

11 kwietnia 2019 roku prodemokratyczne, pokojowe powstanie obywatelskie
zrzeszające tysiące mieszkanek i mieszkańców Sudanu obaliło
najbrutalniejszego z dyktatorów, Umara al-Baszira. Podczas swoich 30-letnich
rządów, wspieranych przez Arabię Saudyjską i Zjednoczone Emiraty Arabskie,
władca doszczętnie zrujnował gospodarkę, podzielił społeczeństwo i w
barbarzyński sposób kontrolował życie
[kobiet](https://www.dabangasudan.org/en/all-news/article/sudan-one-of-worst-countries-for-women-s-rights-survey).

Powstanie rozpoczęło się w prowincjach jako reakcja na rosnące koszty
utrzymania, ale szybko przeniosło się do stolicy, Chartumu. Zjednoczone
pomimo różnic klasowych, etnicznych i religijnych północ i południe walczyły
wspólnie o obalenie reżimu. Na czele zrywu stały osoby dopiero co
wkraczające w życie zawodowe, a kobiety namawiały się nawzajem do dołączenia
do walki o swoją wolność.

Zamknięto restauracje, banki i firmy. Opustoszały ulice. Strajki i
demonstracje trwały osiem miesięcy. Nawoływano podczas nich do rozwiązania
Kongresu Narodowego, poszanowania praw człowieka, wprowadzenia reform
gospodarczych oraz obalenia prawa porządku publicznego, które wprowadzono,
by zastraszać kobiety i wyeliminować je z życia publicznego.

Po odsunięciu Baszira, rządy przejęła Tymczasowa Rada Wojskowa (TMC). Szybko
stało się jasne, że nie kwapi się z oddaniem władzy. Po trwającej tygodniami
pokojowej celebracji, 3 czerwca [Siły Szybkiego
Wsparcia](https://www.aljazeera.com/news/2019/6/6/who-are-sudans-rsf-and-their-commander-hemeti)
otworzyły ogień na protestujących, którzy brali udział w długim siedzącym
proteście przed siedzibą armii w Chartumie. By uniemożliwić dzielenie się
informacjami, zablokowano internet. Licząc na zgaszenie rewolucji, podjęto
taktykę traumatyzacji protestujących: setki osób zostało zamordowanych i
zgwałconych.

Ludzie się nie poddali. Dwa tygodnie po krwawej masakrze [młodzi buntownicy
i buntowniczki zreorganizowali
się](https://www.bbc.co.uk/news/av/world-africa-48818776), nawołując do
nieprzerwanego nieposłuszeństwa obywatelskiego. Mówili, że nie ustąpią, póki
władza nie zostanie przekazana w ręce liberalnej administracji cywilnej.

17 lipca TMC oraz cywilni protestujący reprezentowani przez Siły na rzecz
Wolności i Zmian (FFC) podpisali [umowę o podzielności
władzy](https://theconversation.com/how-the-people-of-sudan-pulled-off-an-improbable-revolution-132808).

## 15. Żółte kamizelki: Francja, lata 2018–2019

Prezydent Macron – najmłodsza głowa państwa we Francji od czasów Napoleona
Bonapartego – musi zmierzyć się z oddolną rewolucją autorstwa
niezadowolonych, wściekłych obywateli i obywatelek.

### Je suis le peuple – Jestem ludźmi

Protesty Żółtych kamizelek (czyli „gilets jaunes”) były reakcją na zmiany w
prawie pracy, a zwłaszcza na podniesienie podatku od paliwa, ale
przeobraziły się w wołanie o sprawiedliwość społeczną i
gospodarczą. Francuzi i Francuzki organizowali się na mediach
społecznościowych i za pośrednictwem „Grup wściekłości” (Groupes colère) i
nie zważając na polityczne poglądy czy pochodzenie społeczne, solidarnie
podjęli wspólne działania.

W efekcie obniżenia podatków dla [francuskich
milionerów](https://www.independent.co.uk/news/world/europe/emmanuel-macron-french-budget-hero-rich-cut-taxes-wealthiest-france-left-wing-a7971606.html)
w 2017 roku zwiększyło się zapotrzebowanie fiskalne na środki znajdującej
się w trudnej sytuacji klasy średniej. Ponadto mieszkańcy i mieszkanki wsi
zmagali się z wysokim poziomem bezrobocia oraz kolejnym kryzysem
ekonomicznym. Cięcia w usługach transportu publicznego w całym kraju
sprawiły, że życie ogromnej liczby obywatelek i obywateli [stało się
uzależnione od dostępu do
samochodu](https://www.thelocal.fr/20190808/how-poor-public-transport-in-rural-france-has-led-to-car-dependency).
Mieszkańcy wsi, w tym osoby, które z powodu wysokich kosztów utrzymania
musiały opuścić duże miasta, z trudem wiązali koniec z końcem.

![Gilet Jaunes
roadblock.](/assets/uploads/18344cac-1382-4532-b5ef-b768a19be156.jpg)

*Żółte kamizelki blokują jezdnię. Autor nieznany.*

W październiku 2018 roku kierowca ciężarówki Eric Drouet zaapelował do
Francuzów i Francuzek o zablokowanie 17 listopada swoich lokalnych
dróg. Stworzenie utrudnień w ruchu drogowym miało zwrócić uwagę rządu. W
blokadzie wzięło udział około 290 tysięcy osób.

Wszyscy francuscy kierowcy i kierowczynie muszą mieć w pojeździe kamizelkę
odblaskową – czyli „un gilet jaune”. Ten wszechobecny element garderoby stał
się symbolem protestu: znaleźć go można było rozłożonego na desce
rozdzielczej czy powiewającego z okien. Nierzadko umieszczano na kamizelkach
także hasła z protestu. Siła Żółtych kamizelek tkwi we wsparciu
społeczeństwa. Według sondaży w miesiąc od rozpoczęcia protestów zgadzała
się z nimi [połowa
kraju](https://harris-interactive.fr/opinion_polls/les-gilets-jaunes-quelle-perception-de-la-part-des-francais-au-lendemain-de-la-manifestation-du-1er-decembre-sur-les-champs-elysees/).

Chociaż [protesty Żółtych
kamizelek](https://www.bbc.co.uk/news/resources/idt-sh/yellow_vests)
bazowały na pokojowym nieposłuszeństwie obywatelskim, jak blokada dróg czy
budowanie tymczasowych obozowisk na rondach, doprowadziły w końcu do
największych niepokoi społecznych w historii Francji. Mimo że większość
protestujących zdystansowała się od agresywnych elementów ruchu, francuski
rząd oskarżył Kamizelki o [nieproporcjonalne użycie
siły](https://www.newstatesman.com/world/europe/2019/11/year-gilets-jaunes-have-lost-24-eyes-and-five-hands-and-made-deep-mark-french).

Po trwającym cztery tygodnie chaosie prezydent Macron musiał zmienić
taktykę: odwołał podatek od benzyny i rozpoczął Wielką Debatę Narodową, w
ramach której zaprosił obywateli i obywatelki do podzielenia się swoimi
obawami i nadziejami w kontekście francuskiej polityki.

- - -

Nieposłuszeństwo obywatelskie nie znaczy wcale ignorowania prawa. W samym
jego sercu leży natomiast odróżnienie pojęć prawa i prawowitości. Do tego
typu działań ucieka się, kiedy zawodzą tradycyjne metody, takie jak petycje,
lobbying, marsze, głosowanie czy uporządkowane, zgodne z przepisami
demonstracje.

Jeśli chodzi o Extinction Rebellion, naszą strategią jest nieposłuszeństwo
obywatelskie bazujące na pokojowym chaosie. Czasem państwo odpowie siłą, ale
uciekanie się do takich samych taktyk jak ci, których chcemy zmienić,
oznaczałoby pożegnanie się z naszą moralnością.

Extinction Rebellion będzie kontynuować protesty i walkę o zatrzymanie
masowego wymierania oraz o ograniczenie zagrożeń związanych z załamaniem się
społeczeństwa. Rebelianci i rebeliantki nie zgadzają się siedzieć cicho i
przyglądać się ogromnym niesprawiedliwościom. Walczymy o przetrwanie.

Budujemy włączający, uczestniczący ruch w kierunku zmian. Ruch, który jest
owocem oddolnych kampanii prowadzonych na ulicach miast, w domach, szkołach,
miejscach pracy, online – na całym świecie, z udziałem 1146 grup w 72
krajach.

>*Na człowieku spoczywa nie tylko prawny, ale moralny obowiązek przestrzegania sprawiedliwych praw. Z drugiej strony, na człowieku spoczywa moralna odpowiedzialność za nieprzestrzeganie niesprawiedliwych praw.*
>
>*\– Martin Luther King: List z więzienia w Birmingham.*
