---
lang: pl
title: >-
  Niech będzie nam łatwiej oddychać: Jak koronawirusowe obostrzenia udowodniły, 
  że dzięki obniżeniu emisji wszystkich nas czeka zdrowsze życie
slug: lockdown-emissions
date: '2020-07-30 13:56'
published: true
categories:
  - blog
image: /assets/uploads/pandemic/1st.png
seoImage: /assets/uploads/pandemic/1st.png
---
*Tekst: Shireen Tawil*

W pierwszych miesiącach 2020 roku nasze życie wywróciło się do góry nogami i
ruszyło w kierunku nieznanym większości z nas. Obostrzenia wprowadzono
najpierw w Chinach, ale błyskawicznie pojawiły się też w innych zakątkach
świata. Ludzie mieli nie wychodzić z domów, działały tylko przedsiębiorstwa
oferujące najbardziej niezbędne usługi, umilkł zgiełk fabrycznych maszyn, a
ulice nigdy niezasypiających miast nagle [zaczęły zionąć
pustką](https://www.nytimes.com/interactive/2020/03/23/world/coronavirus-great-empty.html).

![Czyste niebo i woda. Wenecja, Włochy. Czerwiec 2020
roku.](/assets/uploads/pandemic/1st.png)

*Czyste niebo i woda. Wenecja, Włochy. Czerwiec 2020 roku. Zdjęcie: Janou Baton*

Ludzi na całym świecie dotknęła okropna tragedia: w wyniku COVID-19 setki
tysięcy osób straciło życie bądź zostało zmuszone do zaakceptowania „nowej
normalności”. Nie da się opisać głębokiego bólu, jaki wielu z nas odczuwa z
powodu straty najbliższych; jest to coś, po czym podnieść się jest
niewyobrażalnie trudno. Chociaż nagłe zakłócenie naszego codziennego życia
wiąże się z ogromnym ciężarem, zobaczyliśmy dzięki temu także wiele prawd,
na które wcześniej w biegu codzienność nie mogliśmy zwrócić uwagi.

Zaistniały chaos pozbawił nas złudzeń, [wskazał na niewyobrażalne
nierówności](https://www.theguardian.com/commentisfree/2020/apr/25/covid-19-pandemic-shines-a-light-on-a-new-kind-of-class-divide-and-its-inequalities)
na świecie i [pozwolił nam zaobserwować, jak bardzo brutalne piętno obecny
system społeczno-ekonomiczny odciska na wielu
osobach](https://www.ft.com/content/10d8f5e8-74eb-11ea-95fe-fcd274e920ca).
Jednym z tych utraconych złudzeń jest to, jakoby otaczające nas
zanieczyszczenie powietrza wcale nie było takie złe. Kiedy zamknęliśmy
fabryki, zaparkowaliśmy samochody i uziemiliśmy samoloty, powitaliśmy
błękitne niebo i czyściutką wodę. Spadek emisji w bardziej namacalny sposób
zwrócił uwagę wielu z nas na problem zanieczyszczenia powietrza.

To, jak bardzo zanieczyszczone powietrze codziennie wdychamy, przypomina mi
mój mediolański taras. Jakość powietrza jest tu na tak niskim poziomie, że
jeśli co tydzień nie wyszoruję dokładnie tarasu, moje dzieci wchodzą do domu
ze stopami i rękami pokrytymi czarną sadzą. Mój pięcioletni syn ma astmę i
już dwa razy przebywał w szpitalu z powodu zapalenia płuc – pierwszy raz
zaledwie tydzień przed pierwszymi urodzinami. Podczas trwającego ponad 70
dni okresu zamknięcia miasta taras umyłam tylko raz, około dziesiątego
dnia. Dopiero teraz (90 dni później) muszę zrobić to znowu. Różnica w ilości
sadzy na tarasie między dwoma myciami jest zaskakująca i doskonale pokazuje,
jak bardzo musiał obniżyć się poziom emisji w mieście.

## Co zanieczyszcza nasze powietrze?

![](/assets/uploads/pandemic/2nd.png)

*Spaliny z generatorów. Bejrut, Liban. Styczeń 2020 roku. Zdjęcie: autorka.*

Trzy czynniki odpowiadające za większość zanieczyszczeń powietrza to pył
zawieszony (PM), ozon i zanieczyszczenia z gospodarstw domowych. Ich wysoki
poziom w powietrzu, które wdychamy, stanowi niebezpieczeństwo zarówno dla
zdrowia ludzi, jak i całej planety.

### Pył zawieszony

[PM to połączenie cząstek stałych i kropelek
cieczy](https://www.epa.gov/pm-pollution/particulate-matter-pm-basics) w
powietrzu. Kurz, bród, sadza czy dym to widoczne gołym okiem przykłady pyłu
zawieszonego. Inne cząsteczki są tak małe, że widać je jedynie pod
mikroskopem. Zanieczyszczenie pyłem zawieszonym można podzielić na dwie
kategorie: PM10 (PM o średnicy dziesięciu mikrometrów) oraz PM2,5 (PM o
średnicy 2,5 mikrometrów). Abyśmy mogli sobie to lepiej wyobrazić: jeden
ludzki włos ma średnicę 70 mikrometrów, czyli siedem razy większą niż PM10 i
prawie 30 razy większą niż PM2,5.

Niektóre cząsteczki uwalniane są bezpośrednio do atmosfery, na przykład z
placów budowy albo przy kładzeniu nawierzchni drogowej. Inne kształtują się
dopiero w atmosferze w wyniku reakcji zachodzących między chemikaliami
trafiającymi do atmosfery z elektrowni, fabryk i pojazdów.

![Tabela pokazująca negatywne skutki pyłu zawieszonego na
zdrowie.](/assets/uploads/pandemic/3rd.png)

*<https://www.epa.gov/pm-pollution/health-and-environmental-effects-particulate-matter-pm>, <https://www.stateofglobalair.org/data/estimate-burden>*

### Ozon

Istnieją dwa rodzaje ozonu: ozon stratosferyczny (czyli „dobry ozon”
naturalnie pojawiający się w atmosferze – chroni nas przez promieniami UV)
oraz ozon przyziemny (czyli sztucznie wytwarzany „zły ozon”, który powstaje
w wyniku reakcji między emisjami a światłem słonecznym i zwiększa ryzyko
chorób dróg oddechowych – ozon ten znamy jako smog). Głównym składnikiem
szkodliwego ozonu jest dwutlenek azotu, czyli NO2.

![Tabela ilustrująca negatywne skutki na zdrowie ozonu
przyziemnego.](/assets/uploads/pandemic/4th.png)

*<https://www.epa.gov/ground-level-ozone-pollution/ground-level-ozone-basics>*

### Zanieczyszczenia z gospodarstw domowych

Zaliczamy do nich między innymi: dym papierosowy, paliwo wykorzystywane przy
gotowaniu, produkty czyszczące, środki odstraszające komary oraz sztuczne
aromaty. Są to produkty ogólnodostępne i różnią się na całym świecie.

![Tabela przedstawiająca negatywne skutki na zdrowie zanieczyszczeń z
gospodarstw domowych.](/assets/uploads/pandemic/5th.png)

*<https://www.ncbi.nlm.nih.gov/pmc/articles/PMC5089137/>, <https://www.stateofglobalair.org/health>*

## Jak zanieczyszczenia powietrza wpływają na nasze zdrowie?

Te trzy rodzaje zanieczyszczeń powietrza powodują skażenie powietrza, którym
oddychamy. Zamiast podtrzymywać nas przy życiu, pogarsza ono nasze
zdrowie. Każdy z wymienionych czynników wpływa na nasze zdrowie w inny
sposób i zwiększa ryzyko różnych chorób. Codziennie bierzemy średnio 25
tysięcy wdechów – [właśnie tyle razy głęboko do naszych płuc mogą dostawać
się PM10 lub mniejsze
cząsteczki](https://www.who.int/airpollution/news-and-events/how-air-pollution-is-destroying-our-health).
Mogą nawet docierać do naszej krwi.

Krótkotrwały kontakt z ozonem przyziemnym może zaostrzyć astmę, a
długotrwały – zwiększyć ryzyko śmiertelności w związku z przewlekłą
obturacyjną chorobą płuc. Wykazano także, że zanieczyszczenia z gospodarstw
domowych mogą wpływać na nasze zdrowie już w łonie matki, jeszcze zanim
przyjdziemy na świat. Kontakt z takimi zanieczyszczeniami we wczesnym
dzieciństwie „[odpokutowujemy zwykle przez całe
życie](https://www.ncbi.nlm.nih.gov/pmc/articles/PMC5089137/).”

![{Produkt czyszczący.](/assets/uploads/pandemic/6th.jpg)

*Produkty czyszczące to często używane w gospodarstwach domowych środki zanieczyszczające. Zdjęcie:Crystal de Passilleé-Chabot, unsplash.com.*

Poza wywoływaniem chorób układu oddechowego zanieczyszczenia powietrza
przyczyniają się również do większej śmiertelności: „Łącznie
zanieczyszczenie powietrza (PM2,5, ozon oraz zanieczyszczenia z gospodarstw
domowych) w 2017 roku przyczyniło się do prawie 5 mln zgonów na całym
świecie. [To prawie 10% wszystkich
zgonów](http://www.stateofglobalair.org/health)”. [90% światowej
populacji](https://www.iqair.com/blog/report-over-90-percent-of-global-population-breathes-dangerously-polluted-air)
oddycha powietrzem o niebezpiecznie wysokim poziomie zanieczyszczeń. Nie da
się ukryć, że zanieczyszczenia, które wypuszczamy do atmosfery, zagrażają
naszemu życiu. Wysoki poziom zanieczyszczenia nieproporcjonalnie bardziej
dotyka globalne Południe, [społeczności
ubogie](https://www.scmp.com/news/world/americas/article/3094042/how-poverty-making-air-pollution-worse-chiles-temuco)
oraz [osoby
niebiałe](https://www.theguardian.com/commentisfree/2020/apr/17/us-coronavirus-people-of-color-pollution).
Wskazuje to na zdecydowaną zależność między biedą a zdrowiem oraz na
potrzebę sprawiedliwości klimatycznej.

![Tabela pokazująca liczbę zgonów z powodu zanieczyszczeń powietrza (w tys.)
z podziałem na kraje.](/assets/uploads/pandemic/7th.png)

*Źródło danych: <https://www.stateofglobalhealth.org/health>*

## Spadek zanieczyszczenia powietrza ma dobry wpływ na nasze zdrowie

Ale w czasie obostrzeń w naszych krajach doszło do czegoś niezwykłego: nasze
powietrze stało się czystsze. I to o wiele. Fabryki przestały wypluwać do
atmosfery zanieczyszczenia, a ruch drogowy praktycznie się zatrzymał. W
największych miastach świata [wraz z trwającymi obostrzeniami poziom
zanieczyszczenia powietrza drastycznie
zmalał](https://graphics.reuters.com/CLIMATE-CHANGE/CORONAVIRUS-POLLUTION/jznvngjyplm/index.html).
W niektórych miejscach był niższy niż średnia krajowa z tego okresu z
ostatnich czterech lat.

W Delhi [poziom stężenia PM2,5 w atmosferze zmalał o 60%, a Los Angeles
przeszło przez najdłuższy okres „czystego powietrza”, zgodnie z definicją
WHO](https://www.iqair.com/blog/air-quality/report-impact-of-covid-19-on-global-air-quality-earth-day).
Na zdjęciach satelitarnych [widać wyraźną różnicę w poziomie
zanieczyszczenia
powietrza](https://graphics.reuters.com/CLIMATE-CHANGE/CORONAVIRUS-POLLUTION/jznvngjyplm/index.html)
w wielu miastach na całym świecie w pierwszym kwartale 2020 roku. Różnica ta
jest zaskakująca. W Europie [poziom stężenia PM10 drastycznie
spadł](https://energyandcleanair.org/air-pollution-deaths-avoided-in-europe-as-coal-oil-plummet/),
średnio o 10% w 30-dniowym okresie od 27 marca do 25 kwietnia, a stężenie
dwutlenku azotu zmalało o 40% względem średniego poziomu.

W naszym zużyciu energii również doszło do ogromnych zmian, dzięki którym
poziom zanieczyszczenia zmalał. W pierwszym kwartale 2020 roku [zużycie
energii z nieodnawialnych źródeł drastycznie
spadło](https://www.iea.org/reports/global-energy-review-2020), ponieważ
zmalał na nie popyt. Częściej korzystano z energii ze źródeł
odnawialnych. Na całym świecie [państwa odchodzą od paliw
kopalnych](https://www.theguardian.com/environment/2020/may/17/coal-industry-will-never-recover-after-coronavirus-pandemic-say-experts):
Austria i Szwecja zamknęły swoje ostatnie elektrownie węglowe; Portugalia
nie korzystała z węgla przez co najmniej dwa miesiące; w Wielkiej Brytanii
okres ten wynosił ponad 35 dni; a w Holandii ograniczono liczbę elektrowni
węglowych o 75%, co odpowiada wyrokowi sądu w sprawie zmniejszenia zagrożeń
związanych z klimatyczną sytuacją alarmową. W ramach rosnącego wzrostu
popularności energii ze źródeł odnawialnych [Indie, drugi największy
konsument węgla na świecie, rezygnuje z niego na rzecz taniej energii
słonecznej](https://www.theguardian.com/environment/2020/may/17/coal-industry-will-never-recover-after-coronavirus-pandemic-say-experts).
Zmiany w wykorzystaniu energii na świecie były tak ogromne, że [przemysł
ropy i gazu przeżył
krach](https://www.forbes.com/sites/walvanlierop/2020/04/05/after-covid-19-the-oil-industry-will-not-return-to-normal/#6e974022281e).
Eksperci i ekspertki twierdzą, że raczej nie wróci on do poprzedniej
pozycji.

![Tabela pokazująca spadek poziomu zanieczyszczenia powietrza w kwietniu
2020 roku (na wartości miały wpływ pogoda i oddziaływanie ludzkie), z
podziałem na kraje.](/assets/uploads/pandemic/8th.png)

*Źródło danych: <https://energyandcleanair.org/air-pollution-deaths-avoided-in-europe-as-coal-oil-plummet/>*

Jeśli wysoki poziom zanieczyszczenia jest tak szkodliwy dla naszego zdrowia,
co stanie się, kiedy zmaleje, jak teraz, nawet na krótki czas? Okazuje się,
że wiele osób uniknie rożnych zachorowań, w tym śmiertelnych.

[W jednym
badaniu](https://energyandcleanair.org/air-pollution-deaths-avoided-in-europe-as-coal-oil-plummet/)
przeanalizowano liczbę uratowanych żyć oraz pozytywne skutki zdrowotne w
Europie, które przyniósł ze sobą spadek zanieczyszczenia powietrza. Według
autora uratowało to życie około 11 tysiącom osób w Europie, [gdzie prawie
500 tysięcy zgonów w 2016 roku przypisano skutkom zanieczyszczenia
powietrza](https://energyandcleanair.org/wp/wp-content/uploads/pandemic/2020/04/CREA-Europe-COVID-impacts.pdf).

![Tabela pokazująca liczbę zgonów, których udało się uniknąć, z podziałem na
kraje. ](/assets/uploads/pandemic/9th.png)

*Źródło danych: <https://energyandcleanair.org/air-pollution-deaths-avoided-in-europe-as-coal-oil-plummet/>*

W badaniu udowodniono również, że uniknęliśmy kilku kluczowych czynników
wywierających negatywny wpływ na zdrowie ludzkie. W rezultacie pracownicy i
pracownice wzięli o 1,3 mln mniej dni urlopu chorobowego, astmę u dzieci
zdiagnozowano o 6 tys. mniej razy, a 2 tys. osób uniknęło wizyty na
pogotowiu z powodu ataku astmy. Poza tym redukcja zanieczyszczenia powietrza
prawdopodobnie oznaczała 575 mniej przedwczesnych porodów.

![Tabela pokazująca różne problemy zdrowotne, na które wpływ mają
zanieczyszczenia.](/assets/uploads/10th.png)

*Źródło: <https://energyandcleanair.org/air-pollution-deaths-avoided-in-europe-as-coal-oil-plummet/>*

Wyniki badań są kluczowe, by zrozumieć jak bardzo możemy poprawić stan
naszego zdrowia, jeśli ograniczymy zanieczyszczenia powietrza. Działanie
zgodnie z tą wiedzą sprawi, że liczba wizyt w szpitalu z powodu astmy może
zmaleć; setki więcej ciąży może zostać donoszonych do końca, czyli wiele
noworodków uniknie problemów zdrowotnych, które towarzyszyłyby im przez całe
życie; a dzieci będą mogły cieszyć się lepszym zdrowiem.

Przedmiotem badania sytuacyjnego była Europa przy mniejszej ilości
zanieczyszczenia powietrza oraz związane z tym prognozowane pozytywne skutki
zdrowotne. W oparciu o wyniki możemy przyjąć hipotezę, że przy niższym
poziomie zanieczyszczenia powietrza podobna poprawia zdrowia miałaby miejsce
na całym świecie. Wystarczy spojrzeć na
[badanie](https://edition.cnn.com/2020/03/17/health/china-air-pollution-coronavirus-deaths-intl/index.html)
nad obniżeniem poziomu zanieczyszczeń powietrza w Chinach: wykazało ono, że
tylko dwa miesiące czystszego powietrza uratowały życie aż do 4 tys. dzieci
oraz 73. tys. dorosłych. Według Światowej Organizacji Zdrowia
zanieczyszczenie powietrza skraca nasze życie – światowa średnia wynosi 1
rok i 8 miesięcy – a [gdyby jakość powietrza na całym świecie była zgodna z
wytycznymi WHO w zakresie stężenia PM2,5 (10 µg/m3), ludzie mogliby żyć
dzisiaj średnio o siedem miesięcy
dłużej](https://www.stateofglobalair.org/life-expectancy). Wnioski nasuwają
się same: czystsze powietrze oznacza dłuższe, zdrowsze życie dla nas
wszystkich.

### Korzyści dla zdrowia psychicznego

Poza korzyściami dla naszego zdrowia fizycznego [redukcja emisji odnowiła
nasze kontakty z naturą, co ma pozytywny wpływ na nasze zdrowie
psychiczne](https://www.bbc.co.uk/news/health-52479763). Jeśli chodzi o
doznania wizualne, ludzie na całym świecie zachwycają się czyściutkim niebem
– czymś, co dla wielu w ostatnich dekadach było tylko dalekim
wspomnieniem. Mieszkańcy i mieszkanki Indii po raz pierwszy w życiu
[podziwiają widok
Himalajów](https://edition.cnn.com/travel/article/himalayas-visible-lockdown-india-scli-intl/index.html)
– cudu natury, który zwykle spowijają chmury smogu. Członkowie mojej własnej
rodziny mówią mi, że rozkoszują się widokiem błękitnego bejruckiego nieba i
libańskich łańcuchów górskich, których zwykle nie widać przez smog.

![Himalaje, Nepal.](/assets/uploads/pandemic/11th.jpg)

*Himalaje, Nepal. Zdjęcie: Bisesh Gurung, unsplash.com.*

Nawiązywanie relacji z naturą – czy to w prawdziwym życiu czy za pomocą
internetu lub sztuki – poprzez doświadczanie zjawisk pogodowych, patrzenie
na rośliny na parapecie, wędrowanie przez las i nie tylko sprawia, że lepiej
się czujemy i idealniej współgramy z otaczającym nas światem. Te
doświadczenia niosą ze sobą [wiele pozytywnych
skutków](https://advances.sciencemag.org/content/5/7/eaax0903), w tym
poczucie szczęścia, rozwój wyobraźni i kreatywności, osiąganie lepszych
wyników w nauce, spokojniejszy sen oraz obniżenie stresu. Redukcja emisji
pomogła nam dosłownie znów lepiej widzieć otaczający nas świat, ponownie
nawiązać więź z naturą i poprawić nasze zdrowie psychiczne.

## Łatwiejsze oddychanie: czystsze powietrze dla silniejszej przyszłości

Niższe zanieczyszczenie powietrza podczas miesięcy covidowych ograniczeń na
świecie pozwoliło nam zobaczyć, jak może wyglądać świat z czystszym
powietrzem: dłuższa przewidywana żywotność, mniej przedwczesnych zgonów,
mniejsze obciążenie systemów zdrowia oraz lepsze samopoczucie. Chociaż
wyniki tych badań są przydatne, to mamy do nich dostęp z powodu światowej
katastrofy, która przyniosła wielu z nas ból i cierpienie. Kontekst badań
nie może nas więc cieszyć, ale musimy wyciągać z nich wnioski i użyć ich do
budowania zdrowszego świata. Myśląc o naszej popandemicznej przyszłości,
musimy zadać sobie pytanie: jakie kroki możemy podjąć, aby zapewnić powyższe
korzyści zdrowotne w kontekście silnego, lepiej funkcjonującego
społeczeństwa?

### Obywatelskie uczestnictwo na całym świecie

Naszym obowiązkiem jest zrobienie wszystkiego, co w naszej mocy, by obniżyć
emisje. W pierwszym kwartale 2020 roku odczuliśmy ich ogromną redukcję, ale
to nie wystarczy. Abyśmy mogli holistycznie zadbać o nasze zdrowie – zarówno
w kontekście ludzkim, jak i planety – musimy [obniżyć roczne emisje o
7,6%](https://www.scientificamerican.com/article/why-co2-isnt-falling-more-during-a-global-lockdown/),
a w 2020 roku przewiduje się, że spadek wyniesie 5%. Osiągnięcie naszych
celów wymaga kreatywnej, pozytywnej zmiany myślenia o naszych relacjach na
stopniu światowym, krajowym i osobistym; musimy też zastanowić się nad tym,
jaką rolę każdy z nas odgrywa w dokładaniu się do szkodliwych emisji.

Należy znacznie nasilić nasze żądania czystej energii i niższych emisji
dwutlenku węgla. [Odkąd poluzowano
obostrzenia](https://energyandcleanair.org/special-report-on-metro-manila-rebound/),
[emisje zaczęły ponownie rosnąć na całym
świecie](https://energyandcleanair.org/pollution-returns-to-european-capitals/)
– w [niektórych przypadkach do poziomów wyższych niż przed covidowym okresem
zamknięcia](https://www.carbonbrief.org/analysis-chinas-co2-emissions-surged-past-pre-coronavirus-levels-in-may?utm_content=bufferd871f&utm_medium=social&utm_source=twitter.com&utm_campaign=buffer).
W kontekście obecnej światowej pandemii widzimy, że rządy mogą szybko
podejmować działania w dobie kryzysu i wprowadzać środki zapobiegawcze,
które mają chronić ludność, jeśli naprawdę tego chcą. Mamy możliwości –
musimy natomiast obudzić w rządzących chęci, stale nawołując ich do działań.

![Rebeliant w zielonym swetrze.](/assets/uploads/pandemic/12th.jpg)

*Światowy Strajk Klimatyczny, Londyn, Wielka Brytania. Zdjęcie: Corie Kull, unsplash.com*

Jednym sposobem na zapewnienie, że rządy ponad zyski będą stawiać ludzi,
jest powoływanie [paneli
obywatelskich](https://xrcitizensassembly.uk/). Panel obywatelski to
transparenty, demokratyczny organ prowadzony przez zwykłych ludzi. Jego
celem jest wymuszanie na rządach znaczących działań mających chronić nas
przed załamaniem środowiskowym. Organy te okazują się być efektywnym
sposobem na prowadzenie dialogu między ludźmi a rządem w przypadku sytuacji
politycznego zastoju. [Za zakładaniem paneli opowiada się coraz więcej
osób](https://www.theguardian.com/commentisfree/2019/aug/28/climate-crisis-citizens-assembly-extinction-rebellion).

Potencjalna skuteczność paneli obywatelskich sprawiła, że XR uczyniła ich
ustanowienie swoim trzecim globalnym postulatem. Ponadto kontrola emisji
jest już kluczowym elementem w dyskusjach [zarówno francuskiego panelu
obywatelskiego w sprawie
klimatu](https://www.theguardian.com/world/2020/jan/10/citizens-panels-ready-help-macron-french-climate-policies),
jak i [niedawno powołanego brytyjskiego panelu
obywatelskiego](https://www.theguardian.com/environment/2020/may/16/climate-assembly-uk-concludes-in-world-transformed-by-coronavirus).
Rządy ponoszą odpowiedzialność przed społeczeństwem i powinno to być
egzekwowane.

### Ty też masz wpływ na czyste powietrze

Poza naciskaniem na rządy i wymuszaniem na nich działań mających chronić
nasze zdrowie i środowisko, sami też możemy wprowadzić zmiany do naszej
codzienności i wybrać zdrowszy styl życia. Wielu z nas na nowo odkryło
piękno spacerów i jazdy na rowerze. Od
[Kampali](https://www.urbanet.info/kampalas-inspiring-journey-towards-a-cycling-friendly-city/)
po
[Paryż](https://www.forbes.com/sites/carltonreid/2020/04/22/paris-to-create-650-kilometers-of-pop-up-corona-cycleways-for-post-lockdown-travel/#7bf1670754d4),
wiele rządów zaczęło niedawno promować te przyjazne dla środowiska środki
transportu i [planuje stworzyć więcej stref dla pieszych i ścieżek
rowerowych](https://www.washingtonpost.com/climate-solutions/one-way-the-coronavirus-could-transform-europes-cities-more-space-for-bikes/2020/05/08/e57f2dbc-8e40-11ea-9322-a29e75effc93_story.html).
Im częściej będziemy z nich korzystać, tym mniej emisji będziemy wytwarzać,
a nasze rządy zobaczą, że inwestowanie w bardziej zrównoważone sposoby
planowania miast ma sens.

Obywatele i obywatelki coraz bardziej przejmują się alarmem klimatycznym –
niektóre rządy [zaczęły więc powoli wprowadzać ustawy i
przepisy](https://www.theguardian.com/world/2020/jan/30/france-passes-landmark-law-to-stop-unsold-goods-being-thrown-away)
mające kontrolować wpływ, jaki wywieramy na środowisko. Niepokoi jednak
fakt, że [niektóre wycofały się z przepisów mających chronić
środowisko](https://www.nytimes.com/interactive/2020/climate/trump-environment-rollbacks.html),
a zamiast nich [postawiły na ochronę
korporacji](https://www.americanprogressaction.org/issues/green/news/2018/08/28/171494/big-oils-central-role-trump-administrations-culture-corruption/).

Pieniądze zdecydowanie mają siłę, a my możemy użyć naszych, by naciskać na
organizacje i przedsiębiorstwa do odejścia od paliw kopalnych i innych
nieprzyjaznych dla środowiska rozwiązań. W wyniku udanej petycji [zespół
teatralny Royal Shakespeare Company zdecydował się zerwać umowę sponsorską z
firmą
BP](https://www.theguardian.com/stage/2019/oct/02/royal-shakespeare-company-to-end-bp-sponsorship-deal).
Podobnie było w przypadku [brytyjskiego Teatru Narodowego, który postanowił
zawiesić członkostwo w spółce Shell w tym
roku](https://www.theguardian.com/stage/2019/oct/04/national-theatre-to-end-shell-sponsorship-deal-from-next-year)
i postarać się o swoją neutralność emisyjną. Sukces jednych zależny jest od
drugich – ryzyko utraty pieniędzy może sprawić, że przedsiębiorstwa zaczną
nas słuchać i działać na rzecz klimatu.

Mamy prawo żądać czystszego powietrza i lepszego stanu zdrowia zarówno dla
siebie, jak i dla przyszłych pokoleń. Taka przyszłość jest na wyciągnięcie
ręki i mamy możliwości, żeby marzenia o niej uczynić czymś realnym. Dzisiaj
wielu z nas odrzuca to, co kiedyś było dopuszczalne, [i nie chce powrotu do
„normalności”](https://news.sky.com/story/coronavirus-only-9-of-britons-want-life-to-return-to-normal-once-lockdown-is-over-11974459?link_id=0&can_id=225946c11418ea0696b0d4516649addb&source=email-actions-update-whose-streets&email_referrer=email_800288&email_subject=uk-actions-whose-streets).

Zobaczyliśmy, jakie mamy możliwości, i musimy pociągać do odpowiedzialności
rządy, przemysł i przedsiębiorstwa, które zanieczyszczają nasze powietrze
albo biernie na nie patrzą i pozwalają na niszczenie naszego zdrowia. Musimy
także zmienić swój własny styl życia. Możemy żyć zdrowiej. Możemy żyć
dłużej. Możemy rzadziej zabierać naszych bliskich do szpitala. Możemy dać
naszym dzieciom czyste powietrze. To wszystko jest możliwe. Nadszedł czas na
wprowadzenie zmian – na żądanie zmian – tak, by czyste powietrze stało się
czymś zupełnie normalnym.

Wyniki badań na temat wpływów emisji a nasze zdrowie pojawiły się w wyniku
światowej tragedii – tragedii, której nigdy więcej nie chcemy
przeżywać. Niech nauczy nas ona czegoś i stworzy dla nas zdrowszą
przyszłość.

[Dołącz do nas!](/get-involved/){.xr-button}
